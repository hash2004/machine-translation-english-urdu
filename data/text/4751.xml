<document>
	<meta>
		<title>مرشد عمرؓ ،مولا عمرؓ، رہبر عمرؓ ،آقا عمرؓ</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/8100/</link>
			<copyright-holder>آئی بی سی اردو</copyright-holder>
		</publication>
		<num-words>566</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>رسول اللہ ؐ کے ہاتھوں سے بنی ہوئی مسجد میں ایک نئے صبح کا آغاز ہو رہا تھا ۔</p>
			<p>امیر المومنین سیدنا عمرؓ نے مصلیٰ رسولؐ پر کھڑے ہو کر اپنے ہاتھ کانوں تک لائے اور</p>
			<p>تکبیر کی صدا بلند کی ۔</p>
			<p>قیام شروع  ہوا ۔</p>
			<p>کون ومکان کے خالق و مالک کی حمد ثنا بیان کی ۔</p>
			<p>رحمان سے کہا کہ مجھے شر شیطان سے پناہ دے ۔</p>
			<p>قرآن کے سانچے میں ڈھلے انسان نے بسم اللہ الرحمن الرحیم پڑھ کر خالق ارض و سما کی توحید کا اقرار کیا کیونکہ بسم اللہ تو تہذیب محمدی ؐ کی امین ہے ۔ فکر رسالت مآب کی پاسبان ہے ۔ تطہیر وجود کی پہچان ہے ۔</p>
			<p>حسبنا کتاب اللہ کا کلمہ بلند کرنے والی زبان سے قرآن جاری ہونا شروع ہو گیا ۔</p>
			<p>الحمد للہ رب العالمین ، الرحمن الرحیم ، ملک یوم الدین</p>
			<p>ادھر مسلمانوں کی صف میں</p>
			<p>خود کو مسلمان ظاہر کر کے</p>
			<p>خود کو نمازی بنا کر</p>
			<p>ابلیس کا نمائندہ مسلمانوں کے حلیے میں کھڑا</p>
			<p>مصلیٰ رسول کو خون آلود کرنے کے مکروہ ایجنڈے کو عملی شکل دینے کی تیاری کر رہا تھا ۔</p>
			<p>رسول اللہ نے کہا تھا کہ</p>
			<p>اللہ نے حق اور سچ عمر کی زبان پر جاری کر دیا ہے اور یہ حق و باطل میں فرق کرنے والا ہے ۔</p>
			<p>صرف فاروق نہیں ، فاروق اعظم</p>
			<p>فاروق اعظم کی لسان حق پرست پر خدائے لم یزل کا قرآن جاری تھا ۔</p>
			<p>یثرب کی وادیوں میں اچانک ہلچل مچی</p>
			<p>تہذیب انسانی کے دشمنوں کی سازش کام کر کر گئی ۔</p>
			<p>رسول اللہ کی مسجد لہو لہان ہو گئی ۔</p>
			<p>دعائے رسول قربان ہو گئی ۔</p>
			<p>روضہ رسول سے ایک صدا بلند ہوئی</p>
			<p>اے میرے رات کی دعاؤں میں مانگے ہوئے عمر</p>
			<p>میری طرف آؤ</p>
			<p>اے میری محنتوں کے ثمر</p>
			<p>میری طرف آؤ</p>
			<p>میری  شہہ رگ کے قریب تر</p>
			<p>الی ، الی ، میری طرف آؤ</p>
			<p>مدینہ میں کسی یتیم کی چیخ بلند ہوئی جس نے 22 لاکھ مربع میل کو سوگوار کر دیا ۔</p>
			<p>رسول اللہ کی مسجد میں</p>
			<p>رسول اللہ کے پہلو میں</p>
			<p>امہات المومین کے جلو</p>
			<p>جنت البقیع کے سائے میں</p>
			<p>گنبد خضریٰ کے عین نیچے</p>
			<p>نماز فجر میں</p>
			<p>قرآن کی تلاوت میں</p>
			<p>مصلیٰ رسول ؐ پر</p>
			<p>اس عکس رسالت مآب ؑ نے زندگی کی آخری سانسیں</p>
			<p>کانپتے ہوئے عزرائیلؑ کے حوالے کیں</p>
			<p>جس کا کوئی مقابل نہیں</p>
			<p>جس کا کوئی متبادل نہیں</p>
			<p>جس کا کوئی ثانی نہیں</p>
			<p>جس کا کوئی سایہ نہیں</p>
			<p>جس نے انسانیت کو پہلی بار یہ شعور دیا تھا کہ جب مائیں بچوں کو آزاد جنتی ہیں تو کسی کو حق نہیں کہ وہ انہیں غلام بنائے ۔</p>
			<p>جس نے کہا تھا کا حق اور سچ مومن کی متاع گم گشتہ ہے ، جہاں سے چاہو ، پالو</p>
			<p>جس نے کہا تھا کہ اگر فرات کے کنارے کتا بھی پیاسا مر گیا تو اس کا حساب مجھ سے لیا جائے گا</p>
			<p>جس نے کہا تھا کہ میرے کندھے پر ہر ضروت مند کا بوجھ لدا ہوا ہے اور اسے اٹھا اٹھا کر میری ہڈیاں جواب دے رہی ہیں ۔</p>
			<p>جس سینہ نے صحرا پر اپنے خون سے انسانی حقوق کا وہ چارٹر لکھا جسے آج تک زمانے کی ہوائیں مٹا نہیں سکتیں ۔</p>
			<p>اس کی ایمان سے چمکتی ہوئی پیشانی نے انسانی تاریخ میں پہلی بار انسان کو اس بات کا شعور دیا کہ وہ محکوم نہیں حاکم ہے ۔</p>
			<p>مرشد عمر مولا عمر رہبر عمر آقا عمر</p>
			<p>برتر عمر بالا عمر اولی عمر اعلی عمر</p>
		</section>
	</body>
</document>
