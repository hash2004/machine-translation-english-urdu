<document>
	<meta>
		<title>آسمان سے بارشیں زمین پر زلزلوں سے متاثرہ کوہستان اور گلگت بلتستان</title>
		<author>
			<name>رپورٹ: غلام الدین (جی ڈی)</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/21935/</link>
			<copyright-holder>آئی بی سی اردو</copyright-holder>
		</publication>
		<num-words>832</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>گزشتہ ہفتے ہونے والی تیز بارشوں کے بعد زون اے میں بارشوں کا سلسلہ وقفے وقفے سے جاری ہے۔ محکمہ موسمیات کے مطابق زون اے اور زون بی مغرب سے چلنے والی ہواؤں کی لپیٹ میں ہے۔ جس سے بارشوں کا سلسلہ سوموار تک وقفے وقفے سے جاری رہنے کا امکان ہے جس سے مزید لینڈسلائیڈنگ کا خدشہ ظاہر کیا جا رہا ہے۔ گلگت بلتستان اور کوہستان سے موصول ہونے والی تازہ ترین اطلاعات کے مطابق بارشوں کا سلسلہ وقفے وقفے سے جاری ہے تاہم طوفانی بارشوں کا زور ٹوٹ چکا ہے۔</p>
			<blockquote>
				<p>کوہستان سے شمس الرحمان کوہستانی</p>
			</blockquote>
			<heading>ادھر کوہستان کے علاقے اوتھور نالہ میں پہاڑ سرکنے کے نتیجے میں ملبے تلے دبے 23 افراد کو نکالنے میں دشواریوں کے باعث مقامی عمائدین نے جائے حادثہ کو اجتماعی قبرستان قرار دیا ہے۔ اس سانحے کے بعد صوبائی اور وفاقی حکومت کے عدم تعاون پر علاقہ مکین شدید غم و غصے میں ہیں۔</heading>
			<blockquote>
				<p>چلاس سے صحافی شہاب الدین غوری</p>
			</blockquote>
			<p>کا کہنا ہے کہ کوہستان کا علاقہ چوچنگ پڑی اور کیال نالہ میں پہاڑ سرکنے کے بعد بڑے پیمانے پر شاہراہ قراقرم تباہ ہو چکی ہے۔ 10 روز گزر جانے کے باوجود کوہستان میں شاہراہ کی بحالی کا کام انتہائی سست روی کا شکار ہے۔ ان کا مزید کہنا ہے کہ شاہراہ کی بندش سے گلگت بلتستان کے تمام اضلاع میں اشیائے خورونوش کی قیمت آسمان سے باتیں کرنے لگی ہیں اورشاہراہ آئندہ ایک ہفتے تک بحال نہ ہوئی تو گلگت بلتستان میں غذائی قلعت پیدا ہونے کا امکان ہے۔ ضلع دیامر میں عوام اور متعلقہ اداروں کی مشترکہ کوششوں سے داریل، تانگیر، بٹوگہ اور کھیدر کی رابطہ سٹرکیں بحال ہوسکیں ہیں۔ دیامر اور گلگت کے درمیان شاہراہ قراقرم کی بحالی کے بعد چلاس میں پھنسے سینکڑوں مسافر گلگت پہنچنے میں کامیاب ہوئے ہیں۔ یاد رہے کہ 3 روز قبل ہیلی کاپٹر کے ذریعے صرف 26 افراد کو چلاس سے گلگت منتقل کیا گیا تھا۔</p>
			<blockquote>
				<p>گلگت بلتستان کے ہیڈ کوارٹر گلگت سے صحافی منظر شگری</p>
			</blockquote>
			<p>سے حاصل کی جانے والی معلومات کے مطابق شہر میں آٹا، پانی، پیٹرولیم مصنوعات اور بجلی کی قلعت پیدا ہو گئی ہے۔ ان کا مزید کہنا ہے کہ غیرسرکاری اعداد و شمار کے مطابق حالیہ بارشوں کے نتیجے میں جان بحق افراد کی تعداد 22 ہو چکی ہے، اس کے علاوہ دور دراز علاقوں سے تاحال رابطہ بحال نہ ہونے کی وجہ سے نقصانات کا تخمینہ لگانے میں دشواریوں کا سامنا ہے۔ مزید براں ضلع غذر اور گلگت کے درمیان رابطہ سٹرک بحال کر دی گئی ہے۔</p>
			<blockquote>
				<p>آئی بی سی سے گفتگو کرتے ہوئے بلتستان کے ہیڈکوارٹر اسکردو سے صحافی عارف حسین</p>
			</blockquote>
			<p>کا کہنا تھا کہ اسکردو گلگت رابطہ سٹرک بحال ہو چکی ہے جبکہ اسکردو شہر میں پیٹرولیم مصنوعات کی قلعت ہے، ٹماٹر 180 روپے فی کلو، پیاز 80 روپے اور آٹا بھی بڑی مشکلوں سے مل رہا ہے۔ ان کا مزید کہنا تھا اگر یہی صورت برقرار رہی تو اشیائے خورونوش کا بحران پیدا ہو سکتا ہے۔</p>
			<blockquote>
				<p>ہنزہ نگر کے صورت حال سے آئی بی سی کو آگاہ کرتے ہوئے صحافی معیز شاہ</p>
			</blockquote>
			<p>کا کہنا تھا کہ ہنزہ نگر اور گلگت کے درمیان شاہراہ قراقرم بحال کر دی گئی تھی تاہم گزشتہ رات جگلوٹ گورو کے قریب شنس کے مقام پر برفانی تودہ گرنے سے شاہراہ ایک بار پھر بند ہوئی ہے۔ ادھر وادی حسن آباد ہنزہ کا علاقہ ہروم میں پہاڑ سرکنے سے 10 گھرانے متاثر ہو چکے ہیں۔ ایک غیر سرکاری تنظیم فوکس پاکستان نے تمام افراد کو محفوظ مقام پر منتقل کر کے ایک ٹینٹ ویلیج قائم کیا ہے۔ ہنزہ کی وادی چوپرسن اور شمشال میں شدید برفباری اور بارش کے بعد لوگ مشکلات سے دوچار ہیں جبکہ نگربالا کے بعض علاقوں کی رابطہ سٹرکوں کی بحالی میں دشواریوں کا سامنا ہے۔</p>
			<p>ہنزہ شناکی پائن کے گاؤں حسین آباد، مایون اور خانہ آباد میں لینڈ سلائیڈنگ سے رابطہ سٹرکیں مکمل طور پر تباہ ہو چکی ہیں۔</p>
			<blockquote>
				<p>ماہر دیہی ترقی اور سماجی کارکن غلام مصطفی</p>
			</blockquote>
			<p>سے موصول ہونے والی معلومات کے مطابق لیںڈ سلائیڈنگ سے حسین آباد پائن میں کئی گھر متاثر ہو چکے ہیں اور علاقہ مکین نقل مکانی کر کے محفوظ مقام پر منتقل ہوئے ہیں ۔ یاد رہے کہ 2010 میں ہونے والی طوفانی بارشوں اور لینڈ سلائیڈنگ سے حسین آباد پائن کے تقریبا 60 سے زائد گھرانے متاثر ہوئے تھے۔ تمام متاثرین کے لیے فوکس پاکستان اور حکومت کے تعاون سے ایک ٹینٹ ویلیج قائم کر دیا گیا تھا جسے بعد ازاں عارضی شیلٹر میں تبدیل کیا گیا۔ ان کا مزید کہنا تھا کہ حسین آباد مایون رابطہ سٹرک صف ہستی سے مٹ چکی ہے جبکہ پانی کی سپلائی لائن ٹوٹنے کے باعث علاقے میں پانی کی قعلت پیدا ہو گئی ہے۔ ادھر مایون میں علاقہ مکینوں نے اپنی مدد آپ کے تحت مایون اور خانہ آباد کے درمیان رابطہ سٹرک کی بحال ہے جبکہ گاؤں خانہ آباد میں لینڈسلائینڈنگ تاحال جاری ہے۔</p>
			<p>موسم کی خرابی کے باعث گلگت بلتستان میں پی آئی اے کا آپریشن بھی متاثر ہوا ہے جبکہ گلگت سے <annotation lang="en">C-130</annotation> کے ذریعے بڑی تعداد میں مسافراور مریض اسلام آباد پہنچنے میں کامیاب ہوئے ہیں۔ اس کے علاوہ راولپنڈی اسلام آباد میں سینکڑوں کی تعداد میں مسافر شاہراہ قراقرم کی بحالی کے منتظر ہیں۔</p>
		</section>
	</body>
</document>
