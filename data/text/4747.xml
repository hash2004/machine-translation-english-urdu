<document>
	<meta>
		<title>یونیورسٹی آف سرگودھا کی ویب سائٹ ہیک، ہیکرنےویب سائٹ پر انوکھا پیغام چھوڑ دیا</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/8058/</link>
			<copyright-holder>آئی بی سی اردو</copyright-holder>
		</publication>
		<num-words>451</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>یونیورسٹی آف سرگودھا کی ویب سائٹ ہیک کر لی گئی۔ ہیکر نے یونیورسٹی کی ویب سائٹ پر سب سے اوپر <annotation lang="en">Hacked</annotation> لکھنے کے بعد ایک طویل تحریر چھوڑی ہے ۔ہیکر نے بعد میں پیش آنے والی مشکلات کے پیش نظر اپنی شناخت ظاہر نہ کرتے ہوئے یونیورسٹی آف سرگودھا کے وائس چانسلر اورایچ او ڈی کی توجہ کمپوٹر سائنس اور انفارمیشن ٹیکنالوجی ڈیپارٹمنٹ سے متعلق امور کی جانب دلوائی ہے۔</p>
			<p>ہیکر نے کوالٹی آف ایجوکیشن پر تنقید کرتے ہوئے ٹیچر سلمان ٹوانہ اور محمد بلا ل کا نام لکھا ہے ۔</p>
			<p>ہیکر نے یہ بھی لکھا ہے کہ یونیورسٹی کے اساتذہ نمبردینے میں جانب داری دکھاتے ہیں ۔</p>
			<p>ہیکر کے الفاظ یہ ہیں "اگر آپ کے پا س سفارش ہے تو آپ کلاس میں حاضری دیے بغیر اور متعلقہ مضمون کا نام جانے بغیر بھی 4 <annotation lang="en">GPA</annotation> حاصل کر سکتے ہیں۔</p>
			<p>اس حوالے سے ہیکر نے ایک استاد حافظ فیصل کا نام خاص طور پر لکھا ہے۔</p>
			<p>ہیکر نے یہ بھی لکھا ہے کہ " ٹیچر خدا ہیں ۔ آپ ان پر تنقید نہیں کر سکتے۔ اگر تنقید کی تو فیل ہونے کے لیے تیار ہو جایئے۔"</p>
			<p>اس کے بعد ہیکر نے مذکورہ ڈیپارٹمنٹس کی مبینہ نااہلیوں کی فہرست گنوائی ہے اور آخر میں درخواست کرتے ہوئے کہا ہے کہ " میرا یہ اقدام صرف تعلیمی نظام میں تبدیلی کے لیے ہے۔</p>
			<p>ہیکر نے مزید لکھا کہ"کمپیوٹر سائنس ایک پیچیدہ مضمون ہے ، اسے پڑھانے کے لیے حقیقی معنوں میں تجربہ کار اساتذہ درکار ہیں۔"</p>
			<p>ہیکر نے لکھا کہ "کوئی ایسا فورم ہونا چاہیے جہاں طلبا ء جانب دار اور ناانصافی کے مرتکب اسٹاف ممبران کے خلاف اپنی آواز بلند کر سکیں۔"</p>
			<p>یونیورسٹی آف سرگودھا کی ہیک کی گئی ویب سائٹ پر ہیکر نے اپنی تحریر کے آخری جملے میں ویب سائٹ کے ڈیولپر کو مخاطب کرتے ہوئے کہا ہے کہ وہ ہیکر تک فیس بک لنک کے ذریعے رسائی حاصل کر سکتا ہے ۔</p>
			<p>ہیکر نے ویب سائٹ کے ڈیولپر کو مخاطب کرتے ہوئے کہا کہ" مجھے خوشی ہو گی کہ آپ کو اس ویب سائٹ کی حفاظت سے متعلق کمزوریوں سے آگاہ کر سکوں۔"</p>
			<p>یونیورسٹی آف سرگودھا کی ویب سائٹ کو ہیک کرنے والے نامعلوم شخص نے اپنی تحریر کے آخر میں خود کو "ڈینگی" لکھا ہے ۔</p>
			<p>اگرچہ ویب سائٹ کو   9 گھنٹوں کے بعد ریسٹور کیا گیا ہے ، لیکن تاحال ویب سائٹ سے سارا ڈیٹا غائب ہے۔ اور پیجز میں کھولنے پہ <annotation lang="en">not Found</annotation> لکھا آجاتا ہے۔</p>
			<p>ویب سائٹ کے لیے اس لنک پر کلک کیجیے</p>
			<annotation type="url"><p>http://uos.edu.pk/</p></annotation>
			<p>اپڈیٹ: بعد ازاں ویب سائٹ کو ریسٹور کر کے تمام ڈیٹا اپ لوڈ کر دیا گیا ہے۔ تاہم ہیکر کی طرف سے لگائے گئے الزامات ابھی بھی موجود ہیں ، جن کا جواب یونیورسٹی انتظامیہ کی جانب سے دیا جانا ضروری ہے۔</p>
		</section>
	</body>
</document>
