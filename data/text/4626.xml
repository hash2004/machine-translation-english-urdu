<document>
	<meta>
		<title>وہ ملک جہاں شادی کے لیے عورتوں کو بے حد موٹا کیا جاتا ہے</title>
		<author>
			<name>ٹیم آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/7405/</link>
			<copyright-holder>آئی بی سی اردو</copyright-holder>
		</publication>
		<num-words>318</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>دنیا بھر میں لڑکیاں اچھا دولہا پانے کے لیے خودکو سلم اور سمارٹ رکھتی ہیں لیکن ایک ملک ایسا بھی ہے جہاں لڑکیوں کو اچھا رشتہ پانے کے لیے زیادہ سے زیادہ کھا کر موٹا ہونا پڑتا ہے۔یہ مغربی افریقہ کا ملک موریطانیہ ہے جہاں جو لڑکی جتنی زیادہ موٹی ہو تی ہے وہ اتنی ہی زیادہ خوبصورت تصور کی جاتی ہے۔</p>
			<p>اس کے علاوہ اس ملک کے باشندوں کا عقیدہ ہے کہ بیوی جتنی زیادہ موٹی ہو گی گھر میں اتنی ہی زیادہ دولت آئے گی اور گھروالوں کے عزت و وقار میں بھی اضافہ ہو گا۔</p>
			<p>موریطانیہ میں 8 سال کی عمر سے ہی ماں باپ اپنی بیٹیوں کو شادی کے قابل کرنے کے لیے جبراًکثرت سے کھانا کھلانا شروع کر دیتے ہیں اور لڑکیاں بھی کنواری رہ جانے کے خوف سے یہ سب الل تلل کھانے پر مجبور ہوتی ہیں۔اس قدر خوراک کے علاوہ خواتین کو جانوروں کی نشوونما کرنے والے ہارمونز بھی دیئے جاتے ہیں تاکہ ان کی بھوک میں اضافہ ہو سکے اور وہ جانوروں کی طرح ہی زیادہ سے زیادہ کھا سکیں اور انہیں اچھے سے اچھا رشتہ مل سکے۔</p>
			<p>جب لڑکیاں شادی کی عمر کو پہنچ جاتی ہیں تو انہیں صحرا میں "موٹاپہ کیمپس" <annotation lang="en">(Fat camps)</annotation> میں بھیج دیا جاتا ہے جہاں انہیں روزانہ 15 ہزار کیلوریز دی جاتی ہیں۔ناشتے میں وہاں لڑکیوں کو زیتون کے تیل اور اونٹنی کے دودھ میں بھگویا ہوا روٹی کا چورہ دیا جاتا ہے۔اس کے بعد دن بھر میں انہیں کئی بار بریڈ، بکرے کا گوشت، انجیر و دیگر مرغن کھانے کھلائے جاتے ہیں اور ان سب کے ساتھ پینے کے لیے اونٹنی کا دودھ دیا جاتا ہے۔</p>
			<p>8 سال کی عمر سے ہی لڑکیوں پر حد سے زیادہ کھاناکھانے کے لیے شدید تشدد بھی کیا جاتا ہے اور جو لڑکی مزاحمت کرے اس کے پیروں کی انگلیوں کے ناخن اکھاڑ کر اس کو سزا دی جاتی ہے اور کھانے پر مجبور کیا جاتا ہے۔</p>
		</section>
	</body>
</document>
