<document>
	<meta>
		<title>وفاقی حکومت نے رینجرز کے اختیارات میں 60 دن کی توسیع کر دی،نوٹیفکیشن جاری</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/13354/</link>
			<copyright-holder>آئی بی سی اردو</copyright-holder>
		</publication>
		<num-words>216</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>وفاقی حکومت نے سندھ میں رینجرز کو 60 دن کی توسیع دیدی ہے جس کے مطابق رینجرز اپنے مکمل اختیارات کا استعمال کرتے ہوئے کراچی آپریشن کو جاری رکھے گی۔</p>
			<p>وزیر داخلہ چوہدری نثار کی زیر صدارت اہم اجلاس ہوا جس میں سندھ حکومت کی جانب سے بھجوائی گئی سمری پر غور کیا گیا تاہم آخر کار فیصلہ کر لیا گیا ہے کہ سندھ میں رینجرز کو اختیارات کے بغیر نہیں رکھا جا سکتا ہے ،رینجرز اختیارات پر کوئی بھی شرائط قبول نہیں کی جائیں گی بلکہ صرف غیر مشروط سمری ہی قبول کی جائے گی ۔</p>
			<p>وفاقی وزارت داخلہ کی جانب سے سند ھ حکومت کو سمری واپس بھجوا دی گئی ہے جس کے ساتھ ایک خط بھی لکھا گیا ہے جس میں کہا گیا ہے کہ جب کسی قانون نافذ کرنے والے ادارے کو صوبے میں تعینات کیا جاتا ہے تو آرٹیکل 147 کے تحت اس کے اختیارات کو محدو د نہیں کیا جا سکتا ہے ۔</p>
			<p>وزیر داخلہ کی زیر صدارت اجلاس میں رینجرز اختیارات سے متعلق دو پہلوں پر غور کیا گیا ،ایک یہ کہ یہ سمری ایسے ہی واپس بھجوادی جائے اور غیر مشروط سمری قبول کی جائے اور دوسری یہ کہ وفاق اپنے اختیارات استعمال کرتے ہوئے سندھ میں رینجر ز کو اختیارات دے تاہم سندھ حکومت کی جانب سے بھیجی گئی سمری واپس بھجوانے کا فیصلہ کیا گیا ہے ۔</p>
		</section>
	</body>
</document>
