<document>
	<meta>
		<title>بعد از موت (۷)</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq August 2015</name>
			<year>2015</year>
			<city>Lahore</city>
			<link>http://www.javedahmadghamidi.org/#!/ishraq/5adb7359b7dd1138372dbdc2?articleId=5adb73ffb7dd1138372dcea5</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>فیصلہ</heading>
			<p>جب ہر شخص اپنے اعمال کو دیکھ لے گا توعدل کی میزان کھڑی کی جائے گی جوبالکل انصاف کے ساتھ ان کاتول کر دے گی۔ اس میزان کے فیصلے میں نہ کسی پرظلم ہوگا اور نہ زیادتی۔ اس کے تولنے کی صلاحیت اس قدرہوگی کہ ہر ادنیٰ سے ادنیٰ عمل بھی، چاہے وہ رائی کے دانے کے برابرہو، اس میں تولاجاسکے گا، لیکن اس میں عجیب بات یہ ہوگی کہ اس کے کانٹے کوصرف وہ عمل ہلاپائے گاجواپنی ذات میں حق تھا اور خدا اور آخرت کوسامنے رکھ کرانجام دیا گیا تھا۔ اس کے برخلاف، ہر وہ عمل جو باطل تھااورخدا اور آخرت کے دن سے بے پرواہوکر کیا گیا تھا، اس میزان میں بالکل بے وزن ہوگا۔ اب جن کے پلڑے بھاری رہیں گے وہ کامیاب اور جن کے پلڑے ہلکے اوربے وزن رہ جائیں گے وہ ناکام ٹھیریں گے اور اس طرح کامیابی اور ناکامی کا اعلان ہو جانے کے بعد عدالتی کارروائی اپنے اختتام کو پہنچ جائے گی:</p>
			<blockquote>
				<annotation lang="ar"><p>وَنَضَعُ الْمَوَازِیْنَ الْقِسْطَ لِیَوْمِ الْقِیٰمَۃِ، فَلَا تُظْلَمُ نَفْسٌ شَیْءًا، وَاِنْ کَانَ مِثْقَالَ حَبَّۃٍ مِّنْ خَرْدَلٍ اٰتَیْنَا بِھَا وَکَفٰی بِنَا حٰسِبِیْنَ. (الانبیاء ۲۱: ۴۷)</p></annotation>
				<p>” (انھیں بتاؤ کہ) روز قیامت کے لیے ہم انصاف کی ترازورکھ دیں گے۔ پھرکسی جان پرذرابھی ظلم نہ ہوگااور اگر رائی کے دانے کے برابربھی کسی کا عمل ہوگا توہم اس کولاموجود کریں گے۔ ہم (لوگوں کا) حساب لینے کے لیے کافی ہیں۔“</p>
				<annotation lang="ar"><p>وَالْوَزْنُ یَوْمَءِذِنِ الْحَقُّ. (الاعرااف ۷: ۸)</p></annotation>
				<p>”اوروزن کی چیزاس روزصرف حق ہو گا۔“</p>
				<annotation lang="ar"><p>اُولٰٓئِکَ الَّذِیْنَ کَفَرُوْا بِاٰیٰتِ رَبِّھِمْ وَ لِقَآءِہٖ فَحَبِطَتْ اَعْمَالُھُمْ فَلَا نُقِیْمُ لَھُمْ یَوْمَ الْقِیٰمَۃِ وَزْنًا. (الکہف ۱۸: ۱۰۵)</p></annotation>
				<p>”یہی لوگ ہیں جنھوں نے اپنے پروردگار کی آیات اور اس سے ملاقات کا انکارکیا۔ سواُن کے اعمال ضائع ہوئے۔ اب قیامت کے دن ہم ان کو کوئی وزن نہ دیں گے۔“</p>
				<annotation lang="ar"><p>فَاَمَّا مَنْ ثَقُلَتْ مَوَازِیْنُہٗ فَھُوَ فِیْ عِیْشَۃٍ رَّاضِیَۃٍ، وَ اَمَّا مَنْ خَفَّتْ مَوَازِیْنُہٗ فَاُمُّہٗ ھَاوِیَۃٌ، وَمَآ اَدْرٰکَ مَاھِیَہْ، نَارٌحَامِیَۃٌ. (القارعہ ۱۰۱: ۶۔ ۱۱)</p></annotation>
				<p>”پھر جس کے پلڑے بھاری ہوئے، وہ دل پسند عیش میں ہوگااورجس کے پلڑے ہلکے ہوئے، اُس کاٹھکانا گہری کھائی ہے۔ اور تم کیاسمجھے کہ وہ کیا ہے؟ دہکتی آگ ہے۔“</p>
				<annotation lang="ar"><p>وَقُضِیَ بَیْنَھُمْ بِالْحَقِّ وَھُمْ لَا یُظْلَمُوْنَ. (الزمر ۳۹: ۶۹)</p></annotation>
				<p>”اور اُن کے درمیان بالکل حق کے ساتھ فیصلہ کردیاجائے گا اور اُن پر کوئی ظلم نہ ہوگا۔“</p>
			</blockquote>
			<p>کامیاب ہو جانے والے اپنی ریاضتوں کا صلہ سامنے آتادیکھ کر شاداں وفرحاں ہوں گے۔ ان کے درمیان یگانگت کاماحول ہوگا۔ انس اورمحبت کی فضائیں ہوں گی۔ انھیں ہرطرف سے مبارک سلامت کے پیام موصول ہو رہے ہوں گے۔ اس کے مقابلے میں وہ لوگ جوناکام ٹھیریں گے، انھیں اپنے کیے پرسخت ندامت اورشرمساری ہو گی۔ حسرت کا وہ روگ ہوگاجوہرپل ان کوڈستا ہوگا۔ آپس میں بدزبانی ہو رہی ہوگی اور ان کی باہمی محبتیں نفرت اور بے زاری میں بدل جائیں گی۔ خدا کے پیغمبروں کوچھوڑکرجن رہنماؤں کی پیروی کی گئی، وہاں وہ اپنے متبعین سے اظہار براء ت کر دیں گے۔ اس پرمتبعین بھی آہیں بھربھرکے کہیں گے کہ اے کاش، ہمیں دوبارہ موقع ملے تو ہم بھی تم سے اسی طرح بے تعلق ہو جائیں:</p>
			<blockquote>
				<annotation lang="ar"><p>وَاَسَرُّوا النَّدَامَۃَ لَمَّا رَاَوُا الْعَذَابَ. (یونس ۱۰: ۵۴)</p></annotation>
				<p>” (اس وقت) یہ دل ہی دل میں پچھتائیں گے، جب عذاب کو (اپنی آنکھوں سے) دیکھ لیں گے۔“</p>
				<annotation lang="ar"><p>وَاَنْذِرْھُمْ یَوْمَ الْحَسْرَۃِ اِذْ قُضِیَ الْاَمْرُ. (مریم ۱۹: ۳۹)</p></annotation>
				<p>”انھیں حسرت کے اُس دن سے خبردار کر دو، جب معاملے کا فیصلہ کردیاجائے گا۔“</p>
				<annotation lang="ar"><p>اَلْاَخِلاّآءُ یَوْمَءِذٍم بَعْضُھُمْ لِبَعْضٍ عَدُوٌّ اِلَّا الْمُتَّقِیْنَ. (الزخرف ۴۳: ۶۷)</p></annotation>
				<p>”دنیا کے سب دوست، سواے پرہیز گاروں کے، اس دن ایک دوسرے کے دشمن ہوں گے۔“</p>
				<annotation lang="ar"><p>اِذْ تَبَرَّاَ الَّذِیْنَ اتُّبِعُوْا مِنَ الَّذِیْنَ اتَّبَعُوْا وَرَاَوُ الْعَذَابَ وَتَقَطَّعَتْ بِھِمُ الْاَسْبَابُ. وَقَالَ الَّذِیْنَ اتَّبَعُوْا لَوْ اَنَّ لَنَا کَرَّۃً فَنَتَبرَّاَ مِنْھُمْ کَمَا تَبَرَّءُ وْا مِنَّا. (البقرہ ۲: ۱۶۶۔ ۱۶۷)</p></annotation>
				<p>”اُس وقت جب وہ لوگ جن کی پیروی کی گئی، اپنے پیرووں سے بے تعلقی ظاہرکر دیں گے اور عذاب سے دوچار ہوں گے اور اُن کے تعلقات یک قلم ٹوٹ جائیں گے۔ اور ان کے پیروکہیں گے کہ اے کاش، ہمیں ایک مرتبہ پھر دنیا میں جانے کاموقع ملے تو ہم بھی ان سے اسی طرح بے تعلقی ظاہر کریں، جس طرح انھوں نے ہم سے بے تعلقی ظاہر کی ہے۔“</p>
			</blockquote>
			<p>اورتواوروہ شیطان کہ جس کے پیچھے ان لوگوں نے ہمیشہ کانقصان مول لے لیا، وہ بھی جب ان کی باہمی تو تکار سنے گا تو یہ کہتاہواوہاں سے کھسک جائے گا:</p>
			<blockquote>
				<annotation lang="ar"><p>وَمَاکَانَ لِیَ عَلَیْکُمْ مِّنْ سُلْطٰنٍ اِلَّآ اَنْ دَعَوْتُکُمْ فَاسْتَجَبْتُمْ لِیْ فَلَا تَلُوْْمُوْنِیْ وَلُوْمُوْٓا اَنْفُسَکُمْ، مَآ اَنَا بِمُصْرِخِکُمْ وَمَآ اَنْتُمْ بِمُصْرِخِیَّ، اِنِّیْ کَفَرْتُ بِمَآ اَشْرَکْتُمُوْنِ مِنْ قَبْلُ، اِنَّ الظّٰلِمِیْنَ لَھُمْ عَذَابٌ اَلِیْمٌ. (ابراہیم ۱۴: ۲۲)</p></annotation>
				<p>”میراتم پر کوئی زورنہیں تھا، میں نے اس کے سوا کچھ نہیں کیا کہ تمھیں دعوت دی اورتم نے میری دعوت پر لبیک کہا۔ اس لیے مجھے ملامت نہ کرو، اپنے آپ ہی کو ملامت کرو۔ اب نہ میں تمھاری فریاد کوپہنچ سکتاہوں نہ تم میری فریاد کوپہنچ سکتے ہو۔ تم نے جومجھے شریک ٹھیرایا تھا، میں اس کاپہلے سے انکار کر چکا ہوں۔ حقیقت یہ ہے کہ اسی طرح کے ظالم ہیں جن کے لیے دردناک عذاب ہے۔“</p>
			</blockquote>
			<p>بہرصورت، اس دن ناکام ہو جانے والے کچھ بھی کہیں اور کچھ بھی نالہ وفریادکریں، خدائی فیصلہ اس سب کے باوجودنافذہوکررہے گااوران کودوزخ میں ڈال دینے کے احکام جاری کر دیے جائیں گے:</p>
			<blockquote>
				<annotation lang="ar"><p>خُذُوْہُ فَغُلُّوْہُ، ثُمَّ الْجَحِیْمَ صَلُّوْہُ. (الحاقہ ۶۹: ۳۰۔ ۳۱)</p></annotation>
				<p>”اِس کو پکڑو اوراِس کی گردن میں طوق ڈال دو۔ پھر اِس کو دوزخ میں جھونک دو۔“</p>
			</blockquote>
			<p>دنیا کی عدالتوں کے برخلاف، خدا کی عدالت ہر طرح سے صحیح اورغلط میں امتیازاورنیک وبد میں فرق کر دے گی۔ لہٰذا عدل وانصاف کے اس کامل ظہورکے بعدہرطرف خدا کی حمدکے ترانے پڑھے جا رہے ہوں گے۔ قرآن مجید میں ہے:</p>
			<blockquote>
				<annotation lang="ar"><p>وَقُضِیَ بَیْنَھُمْ بِالْحَقِّ وَقِیْلَ الْحَمْدُ لِلّٰہِ رَبِّ الْعٰلَمِیْنَ. (الزمر ۳۹: ۷۵)</p></annotation>
				<p>”اور اُن کے درمیان ٹھیک ٹھیک فیصلہ کر دیا جائے گا اور کہا جائے گا کہ شکرکا سزاوار اللہ پروردگارِ عالم ہے۔“</p>
			</blockquote>
			<heading>دوزخ</heading>
			<p>دین اسلام کا بنیادی مقصدانسان کاتزکیہ اور اس کی طہارت ہے۔ جس طرح ملاوٹی سونے کا کھوٹ دورکرنے کے لیے آگ کی بھٹی دہکائی جاتی اور اس کے اندراسے تپاکرخالص کیا جاتا ہے، اسی طرح جو لوگ اپنامیل کچیل دین کے ذریعے سے دورنہ کریں گے، انھیں پاک صاف کرنے کے لیے دوزخ کی آگ دہکائی جائے گی۔ اس اعتبار سے دیکھا جائے تودوزخ آلودہ نفس لوگوں کے تزکیہ کی جگہ ہے اورآگ میں تپانے کا یہ دورانیہ اُن کی سزا۔ دوزخ میں تپائے جانے کے عمل کی شدت اور اس میں رہنے کی مدت، دونوں اس بات پرمنحصرہوں گی کہ اس میں جھونکے جانے والے شخص کی غلاظتیں کس حد تک کثیف اورمتعفن ہیں۔ جیسے جیسے لوگ اپنی گندگیوں کاازالہ کرتے چلے جائیں گے، ویسے ویسے ان کی وہاں سے خلاصی ہوتی چلی جائے گی۔ البتہ، کچھ مجرم ایسے بھی ہوں گے کہ جن میں جوہرِخالص ڈھونڈے سے نہ ملے گااوروہ اپنی ذات میں نراکھوٹ ہوں گے۔ اس طرح کے مجرموں کے لیے دوزخ تزکیے کی نہیں، سزاکی جگہ ہوگی، اس لیے انھیں ہمیشہ کے لیے اس میں پڑاچھوڑدیاجائے گا۔</p>
			<p>ہمیشہ کی سزاپانے والے کون ہوں گے؟قرآن مجیدنے بیان کیا ہے کہ وہ لوگ جوخداکے سامنے سرکشی اوربغاوت پرآمادہ ہو جائیں، جان بوجھ کرکفروشرک کرنے لگیں، نفاق کے روگی ہو جائیں، جان اورمال اور آبرو کے خلاف سنگین کبائرکاارتکاب کرنے لگیں، ۱؂ یا گناہ کی زندگی کو اس طرح اپنا اوڑھنا بچھونا بنالیں کہ معلوم ہوگناہ انھیں ہر طرف سے گھیرے ہوئے ہے، ایسے سب لوگ خلود فی النار کے مستحق ٹھیریں گے اوردائمی عذاب میں گرفتاررہیں گے۔</p>
			<p>تاہم ابدی سزاکایہ مطلب نہیں ہے کہ یہ لوگ بالکل اسی طرح ہمیشہ کے لیے دوزخ میں رہیں گے، جس طرح جنتی ہمیشہ کے لیے جنت میں رہیں گے۔ اس کی وجہ یہ ہے کہ زیرنظر قرآن کی تعلیمات اصل میں مذکورہ جرائم کی سزاؤں کا بیان ہیں کہ جن کے اطلاق میں پروردگار عالم کسی بھی درجے میں تغیر کا اختیار ضرور رکھتا ہے۔ اس کی رحمت مدنظر رہے تو اس تغیر کی تین صورتیں فرض کی جا سکتی ہیں: ایک یہ کہ اس دوزخ ہی کو ختم کردیاجائے۔ دوسری یہ کہ دوزخ تو قائم رہے، مگر ان ابدی سزاپانے والوں میں سے وہ لوگ جوایمان سے بالکل تہی دامن رہے ہوں، مستقل جلتے رہنے سے جس طرح کھوٹ بھی آخر کار راکھ میں بدل جاتا ہے، اسی طرح انھیں بھی کسی روز راکھ کی صورت میں بدل کر ان کی ہستی کو فناکردیاجائے۔ تیسری یہ کہ دوزخ قائم رہے اور مجرموں میں سے وہ لوگ جو کم تردرجے کا ایمان، بہرحال رکھتے ہوں، انھیں بھی زندہ رکھا جائے اور اسی ایمان کا لحاظ رکھتے ہوئے آخر کار انھیں دوزخ سے خلاصی دے دی جائے۔ ۲؂ اگلی دنیا کے بارے میں قیاس کرناموزوں نہیں ہے، مگرقرآن مجید کے کچھ اشارات ہیں جواس کی بنیاد فراہم کرتے ہیں:</p>
			<blockquote>
				<annotation lang="ar"><p>فَاَمَّا الَّذِیْنَ شَقُوْا فَفِی النَّارِ لَھُم فِیْھَا زَفِیْرٌ وَّشَھِیْقٌ، خٰلِدِیْنَ فِیْھَا مَا دَامَتِ السَّمٰوٰتُ وْالْاَرْضُ اِلَّا مَا شَآءَ رَبُّکَ، اِنَّ رَبَّکَ فَعَّالٌ لِّمَا یُرِیْدُ، وَاَمَّا الَّذِیْنَ سُعِدُوْا فَفِی الْجَنَّۃِ خٰلِدِیْنَ فِیْھَا مَا دَامَتِ السَّمٰوٰتُ وَالْاَرْضُ اِلَّا مَا شَآءَ رَبُّکَ عَطَآءً غَیْرَ مَجْذُوْذٍ. (ہود ۱۱: ۱۰۶۔ ۱۰۸)</p></annotation>
				<p>”پھر جو بدبخت ہوں گے، وہ دوزخ میں جائیں گے۔ انھیں وہاں چیخنا اور چلانا ہے۔ وہ اسی میں پڑے رہیں گے، جب تک (اُس عالم کے) زمین وآسمان قائم ہیں۔ الّا یہ کہ تیراپروردگارکچھ اور چاہے۔ اس میں شک نہیں کہ تیرا پروردگار جو چاہے، کرگزرنے والا ہے۔ رہے وہ جو نیک بخت ہیں تو وہ جنت میں ہوں گے۔ وہ اسی میں رہیں گے، جب تک (اُس عالم کے) زمین وآسمان قائم ہیں، الّا یہ کہ تیرا پروردگار چاہے، ایسی عطاکے طورپرجوکبھی منقطع نہ ہوگی۔“</p>
			</blockquote>
			<p>پہلا یہ کہ قرآن مجیدمیں ایک مقام پر خوش بخت لوگوں کے صلے کا ذکر کرتے ہوئے فرمایا گیا ہے: <annotation lang="ar">’عَطَآءً غَیْرَ مَجْذُوْذٍ‘</annotation> کہ ان پرہونے والی عنایتیں مستقل ہوں گی اور ان میں کوئی انقطاع نہیں ہوگا، مگر بدبخت لوگوں کی سزا کو <annotation lang="ar">’اِنَّ رَبَّکَ فَعَّالٌ لِّمَا یُرِیْدُ‘</annotation> کہ تیرا رب جوچاہے کرسکتاہے، کہہ کراللہ تعالیٰ کے ارادے سے متعلق کردیاگیاہے:</p>
			<p>دوسرایہ کہ دوزخ پروردگارکا کوئی وعدہ نہیں ہے، بلکہ مجرموں کوسنائی جانے والی ایک وعید ہے۔ کچھ دینے کاوعدہ کیا جائے تو اس کوپوراکرنااخلاقی طورپرلازم ٹھیرتاہے، مگرسزاکی دھمکی دے کر پھرچھوڑدیاجائے تواسے برانہیں جانا جاتا، بلکہ قابل تحسین سمجھاجاتاہے۔ آخر ت میں اگر مجرموں کو بالکل ہی معاف کردیاجائے تو یہ بات عدل کے منافی اوردیگرلوگوں کے حق تلف کرنے کے مترادف ہوگی، اس لیے انھیں سزاتوضرور دی جائے گی۔ تاہم اگر ہمیشہ کی سزاسے انھیں خلاصی دے دی جائے تو یہ بات عدل کے خلاف نہیں ہوگی، بلکہ خدا کے فضل کے عین مطابق ہوگی۔</p>
			<p>تیسرایہ کہ رحمت اور غضب، یہ دونوں اللہ تعالیٰ کی صفتیں ہیں، مگر اس کی رحمت اس کے غضب پرسبقت کر گئی ہے۔ اگراس کی رحمت کے مستحق قرارپانے والے ہمیشہ جنت کے مزے لوٹیں اور اس کے غضب کا شکار ہونے والے ہمیشہ دوزخ کی آگ کوبھگتیں تو اس کا مطلب یہ ہوگا کہ اس سے یہ دونوں صفتیں ہر طرح سے ایک ہی درجے میں روبہ عمل ہیں، دراں حالیکہ ایسابالکل نہیں ہے۔ چنانچہ رحمت کا غضب سے آگے بڑھ جاناخوداس بات کامتقاضی ہے کہ مجرموں کوابدی سزا دیے جانے کے فیصلے میں بھی اس کاظہورہو۔</p>
			<p>بہرحال، جیسا کہ ہم نے عرض کیا کہ اس باب میں حتمی بات کرنا ممکن نہیں، کچھ اشارے تھے جن کا ہم نے ذکرکردیاہے، وگرنہ اصل علم تو پروردگار عالم کے پاس ہے۔</p>
			<p>جہنم کس طرح کی ہوگی، قرآن مجید نے اس کے بارے میں بھی کچھ معلومات دی ہیں۔ بیان ہوا ہے کہ اس کے سات دروازے ہوں گے، جن میں مجرموں کوان کے جرائم کے اعتبار سے داخل کیا جائے گا۔ ان کی تعداد سات ہونے کی وجہ یہ ہو سکتی ہے کہ قرآن مجید نے جن مہلک برائیوں کا ذکر کیا ہے، ان کا شمارکریں تو وہ سات عنوانات کے تحت آجاتی ہیں: شرک، قطع رحم، قتل، زنا، جھوٹی شہادت، اثم اورعدوان۔ چنانچہ انھی مہلکات کی بنیاد پر مجرموں کو خاص دروازوں سے داخل کیا جائے گا:</p>
			<blockquote>
				<annotation lang="ar"><p>لَھَا سَبْعَۃُ اَبْوَابٍ، لِکُلِّ بَابٍ مِّنْھُمْ جُزْءٌ مَّقْسُوْمٌ. (الحجر ۱۵: ۴۴)</p></annotation>
				<p>”اس (جہنم) کے سات دروازے ہیں اور ہر دروازے کے لیے ان میں سے ایک حصہ خاص کر دیا گیا ہے“</p>
			</blockquote>
			<p>فرشتوں کی تعداد، جو اس دوزخ پر مقرر ہوں گے، انیس بتائی گئی ہے۔ ظاہر ہے یہ اُس دنیا کی باتیں ہیں، جہاں کے نوامیس یہاں سے بہت مختلف ہوں گے۔ ہم نے نہ جہنم دیکھی ہے، اللہ اس کے دیکھنے سے ہمیں محفوظ رکھے، اور نہ ہم خدا کے اُن فرشتوں کی صلاحیت کارسے واقف ہیں، جو اس پر متعین کیے جائیں گے، اس لیے ان کی تعداد کے انیس ہونے میں کسی اچنبھے یاحیرت کی کوئی وجہ نہیں ہے:</p>
			<blockquote>
				<annotation lang="ar"><p>عَلَیْھَا تِسْعَۃَ عَشَرَ. (المدثر ۷۴: ۳۰)</p></annotation>
				<p>”اُس (دوزخ) پر انیس (فرشتے) مقرر ہیں۔“</p>
			</blockquote>
			<p>مجرم اپنا فیصلہ سن لینے کے بعداُس وسیع وعریض اورہولناک سزاگاہ کو جس کے ایک چھوڑ سات دروازے ہوں گے اورجوخدائی فرشتوں کے زیرانتظام ہوگی، اپنے سامنے کھڑی دیکھیں گے۔ یہ وہی دوزخ ہوگی کہ جس سے بچنے کے لیے انھیں کہاجاتااور یہ اعراض کرجاتے، اس پر اَن دیکھا ایمان نہ لاتے اور اسے کھلی آنکھوں سے دیکھ کر ماننے پراصرارکیا کرتے۔ ان لوگوں کے لیے دوزخ کا غیظ وغضب دیدنی ہوگا۔ یہ دور سے آتے ہوں گے کہ وہ انھیں دیکھتے ہی آپے سے باہر ہو جائے گی:</p>
			<blockquote>
				<annotation lang="ar"><p>وَبُرِّزَتِ الْجَحِیْمُ لِمَنْ یَّرٰی. (النٰزعٰت ۷۹: ۳۶)</p></annotation>
				<p>”اور دوزخ اُن کے سامنے بے نقاب کر دی جائے گی جواُس سے دوچار ہوں گے۔“</p>
				<annotation lang="ar"><p>اِذَا رَاَتْھُمْ مِنْ مَّکَانٍم بَعِیْدٍ سَمِعُوْا لَھَا تَغَیُّظًا وَّزَفِیْرًا. (الفرقان ۲۵: ۱۲)</p></annotation>
				<p>”وہ ان کودورہی سے دیکھے گی تو (دیکھتے ہی بپھر جائے گی اور) یہ اس کا بپھرنا اوردھاڑناسنیں گے۔“</p>
			</blockquote>
			<p>جب مجرموں کوجہنم کی طرف لے جایاجائے گا تو ان کے ہرطرف اندھیر ے براجمان ہوں گے۔ ظلمتیں کسی آسیب کی طرح چھارہی ہوں گی۔ سیاہیوں کے ایسے بادل ہوں گے کہ چھٹنے کا نام نہ لیں گے۔ یہ لوگ انھی تاریکیوں میں گھرے ہوئے، ٹھوکریں کھاتے اورگرتے پڑتے چل رہے ہوں گے۔ جب روشنی کی تلاش میں ایمان والوں سے مدد مانگیں گے تویکسرناکام ہوں گے۔ بعد ازاں ان کے اوراہل ایمان کے درمیان میں ایک دیوار حائل کر دی جائے گی۔ اس دیوار میں ایک دروازہ ہوگاجس میں سے اہل ایمان تو گزرتے ہوئے رحمت میں جاداخل ہوں گے اور یہ خداکا عذاب بھگتنے کے لیے باہررہ جائیں گے:</p>
			<blockquote>
				<annotation lang="ar"><p>یَوَمْ یَقُوْلُ الْمُنٰفِقُوْنَ وَ الْمُنٰفِقٰتُ لِلَّذِیْنَ اٰمَنُوا انْظُرُوْنَا نَقْتَبِسْ مِنْ نُّوْرِکُمْ، قِیْلَ ارْجِعُوْا وَرَآءَ کُمْ فَالْتَمِسُوْا نُوْرًا، فَضُرِبَ بَیْنَھُمْ بِسُوْرٍ لَّہٗ بَابٌ، بَاطِنُہٗ فِیْہِ الرَّحْمَۃُ وَظَاھِرُہٗ مِنْ قِبَلِہِ الْعَذَابُ. (الحدید ۵۷: ۱۳)</p></annotation>
				<p>”جس دن منافق مرداورمنافق عورتیں اہل ایمان کو پکاریں گے کہ ذراہم پر بھی عنایت فرمائیے کہ آپ کی روشنی سے ہم بھی کچھ فائدہ اٹھا لیں، مگراُن سے کہا جائے گا: (نہیں)، تم پیچھے کی طرف لوٹ جاؤ اور (وہیں اپنے لیے) روشنی تلاش کرو۔ پھر اُن کے اور اہل ایمان کے درمیان ایک دیوارکھڑی کر دی جائے گی جس میں ایک دروازہ ہوگا۔ اُس کے اندررحمت ہو گی اورباہرعذاب۔“</p>
			</blockquote>
			<p>مجرم دوزخ میں داخل کرنے کے لیے گروہ در گروہ لائے جائیں گے۔ وہ سب مذہبی و غیرمذہبی رہنما جنھوں نے سیدھی راہ کو مشتبہ کیا، اس پر پہرے لگائے اور اپنی خود ساختہ راہوں پر ڈال کر لوگوں کوگم راہ کر دیا، اس روز بھی قیادت کر رہے ہوں گے۔ جو لوگ آنکھیں بندکرکے اوربطن وفرج کے غلام ہوکران کی اتباع کرتے رہے، اُس روز یہی رہنما انھیں اپنے ساتھ دوزخ میں لے جا کر دم لیں گے:</p>
			<blockquote>
				<annotation lang="ar"><p>وَسِیْقَ الَّذِیْنَ کَفَرُوْٓا اِلٰی جَھَنَّمَ زُمَرًا. (الزمر ۳۹: ۷۱)</p></annotation>
				<p>”اور جنھوں نے انکار کیا، وہ جہنم کی طرف گروہ در گروہ ہانکتے ہوئے لائے جائیں گے۔“</p>
				<annotation lang="ar"><p>فَاتَّبَعُوْٓا اَمْرَ فِرْعَوْنَ، وَمَآ اَمْرُ فِرْعَوْنَ بِرَشِیْدٍ، یَقْدُمُ قَوْمَہٗ یَوْمَ الْقِیٰمَۃِ فَاَوْرَدَھُمُ النَّارَ، وَبِءْسَ الْوِرْدُ الْمَوْرُوْدُ. (ہود ۱۱: ۹۷۔ ۹۸)</p></annotation>
				<p>”پھر انھوں نے فرعون کی بات مانی، دراں حالیکہ فرعون کی بات راست نہیں تھی۔ قیامت کے دن وہ اپنی قوم کے آگے آگے ہوگااورانھیں دوزخ میں لے جا اتارے گا۔ کیاہی براگھاٹ ہے جس پر وہ اتریں گے۔“</p>
			</blockquote>
			<p>مجرموں کو جہنم کی طرف ہانکا جائے گا توان کے گلے میں آہنی طوق ہوں گے۔ پاؤں میں لوہے کی بیڑیاں ہوں گی۔ فرشتے انھیں چٹیا اورپاؤں سے پکڑ کر کھینچ رہے ہوں گے۔ جب پاؤں سے پکڑ کر انھیں کھینچاجائے گا تو ظاہر ہے کہ اس وقت ان کے چہرے زمین کے ساتھ گھسٹ رہے ہوں گے۔ گویاعجیب بے بسی اورانتہائی ذلت کارویہ ہوگاجوان کے ساتھ روا رکھا جائے گا:</p>
			<blockquote>
				<annotation lang="ar"><p>اِذِ الْاَغْلَالُ فِیْٓ اَعْنَاقِھِمْ وَالسَّلٰسِلُ. (المومن ۴۰: ۷۱)</p></annotation>
				<p>”جبکہ ان کی گردنوں میں طوق ہوں گے اور (ان کے پاؤں میں) زنجیریں ہوں گی۔“</p>
				<annotation lang="ar"><p>یُعْرَفُ الْمُجْرِمُوْنَ بِسِیْمٰھُمْ فَیُؤْخَذُ بِالنَّوَاصِیْ وَالْاَقْدَامِ. (الرحمٰن ۵۵: ۴۱)</p></annotation>
				<p>”مجرم وہاں اپنی علامت سے پہچان لیے جائیں گے، پھرپیشانی کے بالوں اور پاؤں سے پکڑے جائیں گے (اور جہنم میں پھینک دیے جائیں گے)۔“</p>
				<annotation lang="ar"><p>اَلَّذِیْنَ یُحْشَرُوْنَ عَلٰی وُجُوْھِھِمْ اِلٰی جَھَنَّمَ، اُولٰٓءِکَ شَرٌّ مَّکَانًا وَّاَضَلُّ سَبِیْلًا. (الفرقان ۲۵: ۳۴)</p></annotation>
				<p>”جو لوگ اپنے مونہوں کے بل دوزخ کی طرف گھسیٹے جائیں گے، انھی کاٹھکانا بہت براہے اوروہی سب سے بڑھ کرگم کردہ راہ ہیں۔“</p>
			</blockquote>
			<p>جب یہ لوگ جہنم کے پاس پہنچ جائیں گے تو اس وقت اس کے بنددروازے کھولے جائیں گے۔ اس پرمقرر داروغے انھیں آڑے ہاتھوں لیں گے اورملامت کرتے ہوئے اورکوسنے دیتے ہوئے ان کااستقبال کریں گے:</p>
			<blockquote>
				<annotation lang="ar"><p>حَتّٰٓی اِذَا جَآءُ وْھَا فُتِحَتْ اَبْوَابُھَا وَقَالَ لَھُمْ خَزَنَتُھَآ اَلَمْ یَاْتِکُمْ رُسُلٌ مِّنْکُمْ یَتْلُوْنَ عَلَیْکُمْ اٰیٰتِ رَبِّکُمْ وَیُنْذِرُوْنَکُمْ لِقَآءَ یَوْمِکُمْ ھٰذَا، قَالُوْا بَلٰی وَلٰکِنْْ حَقَّتْ کَلِمَۃُ الْعَذَابِ عَلَی الْکٰفِرِیْنَ. (الزمر ۳۹: ۷۱)</p></annotation>
				<p>”یہاں تک کہ جب وہ اس (جہنم) کے پاس پہنچیں گے تو اس کے دروازے کھول دیے جائیں گے اور اس کے داروغے ان سے کہیں گے: کیا تمھارے پاس تمھارے رب کی آیتیں سناتے اور اس دن کی ملاقات سے ڈراتے ہوئے تمھی میں سے رسول نہیں آئے ؟وہ کہیں گے: ہاں، آئے تو سہی، لیکن کافروں پر کلمۂ عذاب پورا ہو کر رہا۔“</p>
			</blockquote>
			<p>جہنم کی بھاڑمیں جھونکے جانے سے پہلے مجرموں کی ہلکی پھلکی ”تواضع“ کاانتظام کیا جائے گا۔ یہ اس طرح ہوگا کہ انھیں گرم کھولتے ہوئے پانی میں سے گھسیٹتے ہوئے گزاراجائے گا۔ یہ ابتدائی ”خاطر مدارات“ ہی اتنی بھیانک ہوگی کہ ان کی طبیعت کے سارے کس بل نکال دے گی۔ اس کے بعدانھیں آگ کے الاؤ میں اس طرح ڈال دیا جائے گاجیسے بھڑکتے ہوئے کسی تنور میں گھاس پھوس ڈالی جاتی ہے:</p>
			<blockquote>
				<annotation lang="ar"><p>اِذِ الْاَغْلٰلُ فِیْٓ اَعْنَاقِھِمْ وَالسَّلٰسِلُ، یُسْحَبُوْنَ فِی الْحَمِیْمِ ثُمَّ فِی النَّارِ یُسْجَرُوْنَ. (المومن ۴۰: ۷۱۔ ۷۲)</p></annotation>
				<p>”جبکہ ان کی گردنوں میں طوق ہوں گے اور (ان کے پاؤں میں) زنجیریں ہوں گی، وہ گرم پانی میں گھسیٹے جائیں گے پھر آگ میں جھونک دیے جائیں گے۔“</p>
			</blockquote>
			<p>دوزخ میں مجرموں کے داخل ہوتے ہی جنتی انھیں آوازدے کرپوچھیں گے اورمقصد محض ان کی فضیحت ہوگا۔ وہ ان سے پوچھیں گے کہ خدا کے جن وعدوں کے لیے ہم نے بازیاں کھیلیں، انھیں تو ہمارے رب نے پورا کر دیا، تم بتاؤ، تمھاری سزاکی جووعیدیں تھیں، کیاوہ بھی پوری ہوئیں؟ وہ اعتراف کریں گے تو ایک منادی کرنے والا پکارکرکہے گا: ”اِن ظالموں پر خدا کی لعنت ہو“، ان کی طرف سے خدا کی لعنت کا یہ جملہ اصل میں اس بات کا اعلان ہوگا کہ یہ لوگ خدا کی رحمت سے دور ہو چکے ہیں، اس لیے ان کے برے انجام کی ابتدااب ہونے ہی کوہے:</p>
			<blockquote>
				<annotation lang="ar"><p>وَنَادآی اَصْحٰبُ الْجَنَّۃِ اَصْحٰبَ النَّارِ اَنْ قَدْ وَجَدْنَا مَا وَعَدَنَا رَبُّنَا حَقًّا، فَھَلْ وَجَدْتُّمْ مَّا وَعَدَ رَبُّکُمْ حَقًّا، قَالُوْا نَعَمْ فَاَذَّنَ مُؤَذِّنُم بَیْنَھُمْ اَنْ لَّعْنَۃُ اللّٰہِ عَلَی الظّٰلِمِیْنَ. (الاعراف ۷: ۴۴)</p></annotation>
				<p>”جنت کے لوگ دوزخ والوں کوپکار کر پوچھیں گے کہ ہم نے تواُس وعدے کو بالکل سچاپایاجوہمارے پروردگار نے ہم سے کیا تھا، کیاتم نے بھی اس وعدے کو سچا پایاجوتمھارے پروردگارنے (تم سے) کیا تھا؟ وہ جواب دیں گے: ہاں۔ پھر ایک پکارنے والا اُن کے درمیان پکارے گا کہ خدا کی لعنت اِن ظالموں پر۔“</p>
			</blockquote>
			<p>[باقی]</p>
		</section>
		<section>
			<p>۱؂ مثال کے طور پر، کسی مسلمان کو عمداًقتل کر دیں، قانونِ وراثت کی خلاف ورزی کریں یابدکاری کے عادی مجرم ہو جائیں۔</p>
			<p>۲؂ یہ ضروری نہیں کہ ابدی سزا کے مستحق ان مجرمو ں کو رہائی دینے کے بعد اُسی جنت میں جگہ ملے جو صالحین کو انعام کے طورپرعنایت ہوگی۔ البتہ، یہ ضرور ہوسکتاہے کہ پروردگار کی جورحمت ان کی سزا میں تخفیف کا باعث بنے، وہی رحمت ان کے لیے کسی دوردراز کے سیارے میں الگ سے جنت بسانے کا انتظام بھی کر دے۔ اور اگر جنت نہ بھی ملے تو کیا ہے! ان کے لیے یہی بات جنت کے مترادف ہوگی کہ یہ دوزخ سے بالآخر نکال لیے جائیں۔</p>
		</section>
	</body>
</document>