<document>
	<meta>
		<title>پی آئی اے کی ہڑتال ختم ، فضائی آپریشن بحال ، مذاکرت شروع</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16729/</link>
			<copyright-holder>آئی بی سی اردو</copyright-holder>
		</publication>
		<num-words>329</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>لاہور ائیر پورٹ پر میڈیا سے گفت گو کرتے ہوئے پی آئی اےجوائنٹ ایکشن کمیٹی کے سربراہ سہیل بلوچ نے کہا کہ وہ پی آئی اے کو دوبارہ اپنے پاؤں پر کھڑا دیکھنا چاہتے ہیں ۔ انہوں نے کہا کہ وزیر اعظم نواز شریف بھی پی آئی اے کو ایک منافع بخش ادارہ بنانا چاہتے ہیں ۔ انہوں نے کہا کہ  پی آئی اے ملازمین نے ملک بھر میں جاری ہڑتال ختم کرنے کا اعلان کرتے ہوئے فضائی آپریشن بحال کر دیا ہے</p>
			<p>سہیل بلوچ نے بتایا کہ وزیر اعظم پی آئی اے میں 75 طیارے چاہتے ہیں اور ہمارا مطالبہ ہے پی آئی اے کو وفاقی وزیر رہلوے خواجہ سعد رفیق کے سپرد کیا جائے ۔ انہوں نے کہا کہ سعد رفیق نے ان سے کہا تھا کہ اگر میں آیا تو پھر جزا اور سزا کا نظام بھی ہو گا جس پر ہم نے کہا کہ ہمیں یہی نظام چاہیے ۔</p>
			<p>اس پہلے کراچی میں پریس کانفرنس سے خطاب میں سہیل بلوچ نے تمام ملازمین کو مخاطب کرتے ہوئے بھرپور تعاون کی ساتھ فلائٹ آپریشن شروع کرنے کا کہا ہے، ان کا کہنا تھا کہ آنے والے دن ملازمین کیلئے اچھے ثابت ہونگے، ملازمین بھرپور تعاون سے فلائٹ آپریشن شروع کریں، حکومت نے ہر ممکن تعاون کی یقین دہانی کرائی ہے۔</p>
			<p>ان کا مزید کہنا تھا کہ ہمارے پاس ہڑتال جاری رکھنے کا کوئی جواز نہیں، انہوں نے انکشاف کرتے ہوئے بتایا کہ تمام معاملات ایک مہربان دوست کے توسط سے حل ہوئے، اب ہم تمام دوست دن رات کام کریں گے، ہمیں سپورٹ کیا جائے تو پی آئی اے ترقی کر سکتی ہے۔</p>
			<p>ان کا کہنا تھا کہ فضائی آپریشن میں رکاوٹ ڈالنے والوں پر نظر رکھی جائے، ہمارے دو ساتھیوں کی قربانی رائیگاں نہیں جائے گی، ان کے خون کا حساب لیا جائے گا، ہم اس فیصلے پر پہنچ گئے ہیں کہ پی آئی اے ملازمین کو مایوس نہیں کریں گئے۔ انہوں نے تمام ملازمین سے اپیل کی وہ فوری طور پر کام پر واپس آجائیں۔</p>
		</section>
	</body>
</document>
