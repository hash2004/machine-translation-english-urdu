<document>
	<meta>
		<title>سعید اجمل نے ورلڈ ٹی ٹوئنٹی پر نگاہیں مرکوز کر لیں</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16483/</link>
			<copyright-holder>آئی بی سی اردو</copyright-holder>
		</publication>
		<num-words>398</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سعید اجمل نے ورلڈ ٹی ٹوئنٹی پر نگاہیں مرکوز کر لیں،آف اسپنر پی ایس ایل میں ماضی کی جھلک دکھاتے ہوئے سلیکٹرز کی توجہ حاصل کرنے کیلیے پُرعزم ہیں،ان کا کہنا ہے کہ انٹرنیشنل کرکٹ سے دوری کے وقفے میں اچھی میچ پریکٹس مل گئی، "دوسرا" اور آرم بال پر کام کر لیا، پرانا رنگ دکھانے کی کوشش کروں گا۔</p>
			<p>تفصیلات کے مطابق سعید اجمل نے ورلڈ ٹی ٹوئنٹی 2009 میں اپنی بہترین کارکردگی کے ذریعے پاکستان کو عالمی چیمپئن بنانے میں اہم کردار ادا کیا تھا، بولنگ ایکشن غیر قانونی قرار دیے جانے پر وہ 5 ماہ کی پابندی کا شکار ہوئے، اصلاح کے بعد انٹرنیشنل کرکٹ کے دروازے کھلنے پر گذشتہ سال فروری میں بنگلہ دیش سے سیریز کیلیے منتخب ہوئے، مگر بولنگ میں ماضی جیسا دم خم نظر نہیں آیا،آف اسپنر 2 ون ڈے میچز میں صرف ایک وکٹ حاصل کرنے میں کامیاب ہوئے،قومی ٹیم سے ڈراپ کیے جانے پر انھوں نے انگلش کاؤنٹی ووسٹر شائر کو جوائن کیا لیکن وہاں بھی رنگ نہ جما سکے۔</p>
			<p>اسپنر نے 55 کی اوسط سے صرف 16 وکٹیں حاصل کیں، پاکستان سپر لیگ میں سعید اجمل اسلام آباد یونائیٹڈ کی نمائندگی کریں گے، غیرملکی خبر رساں ایجنسی کو ایک انٹرویو میں انھوں نے کہا کہ میں تکنیکی خامیوں پر قابو کرنے کیلیے کام کر چکا اور بولنگ میں پرانی کاٹ آگئی ہے، پی ایس ایل کی صورت میں مجھے ایک اچھا پلیٹ فارم مل گیا، میں اپنے اہداف کی جانب گامزن ہوں، ایونٹ میں شائقین کو پرانا سعید اجمل نظر آئے گا، انٹرنیشنل کرکٹ سے دوری کے باوجود تاحال مختصر فارمیٹ کے سرفہرست بولرز میں شامل آف اسپنر نے کہا کہ میں یو اے ای میں بہترین کھیل پیش کر کے ورلڈ ٹوئنٹی میں شرکت کیلیے اپنی افادیت ثابت کرنا چاہتا ہوں، بنگلہ دیش سے سیریز میں کم بیک کے وقت میری میچ پریکٹس نہیں تھی۔</p>
			<p>ردھم میں آنے کیلیے کچھ وقت درکار تھا جو مل گیا، اب خود کو ایک موثر بولر ثابت کرنے کیلیے تیار ہوں، انھوں نے کہا کہ گذشتہ سال کے آغاز میں کئی مسائل تھے، میرا بازو ایک طرف زیادہ گر رہا تھا، اس مسئلے پر کافی کام کیا، اہم ہتھیار "دوسرا" کے ساتھ آرم بال پر بھی گرفت حاصل کرلی ہے۔ یاد رہے کہ دعوؤں کے باوجود اب تک یہ واضح نہیں ہے کہ اسلام آباد یونائیٹڈ میں شامل سیموئل بدری کے مقابلے میں سعید اجمل پلیئنگ الیون میں جگہ بھی بنا سکیں گے یا نہیں</p>
		</section>
	</body>
</document>
