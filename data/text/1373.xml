<document>
	<meta>
		<title>نام نہادموٹیویشنل اسپیکرزکاابال</title>
		<author>
			<name>شاہد اعوان</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16291/</link>
			<copyright-holder>آئی بی سی اردو</copyright-holder>
		</publication>
		<num-words>346</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>سرمایہ دارانہ نظام نے جدید انسان سے ہر وہ چیز چھین لی ہے جو اس کے لئے باعث شرف ہوا کرتی تھی۔ انسانی روح کو ایسے اندھے کنویں میں گرادیا ہے جہاں وہ خود اپنی آواز کو اجنبی محسوس کرتا ہے۔ اس نظام میں ہر انسان ایک "صارف"ہوتا ہے اور بس۔ انسان کی ہر صلاحیت، فن، <annotation lang="en">Skill</annotation> اور علم اگر سرمایہ کی بڑھوتری کے لئے استعمال ہو تو اس کا "فائدہ" ہے ورنہ "بےکار" ہے۔</p>
			<p>بولنے اور گفتگو کا فن بھی جب تک انسانوں کو صارف بنانے کے لئے استعمال نہ ہو اسے "مفید" تصور نہیں کیا جاتا۔ نام نہاد <annotation lang="en">Motivational Speakers</annotation> اس افادی نقطہ نظر کی عمدہ مثال ہیں۔ گفتگو کا فن، خطابت اور ابلاغی صلاحیت کبھی قابل قدر انسانی اثاثہ ہوتا تھا مگر ان نام نہاد <annotation lang="en">Trainers</annotation> نے اسے ایک قابل فروخت جنس میں تبدیل کر کے انسان کی روح پر ظلم کیا ہے۔ بڑبولا پن جو کبھی خصائل رذیلہ میں شمار ہوتا تھا اب ان کے ہاں ایک کاروباری جنس تصور ہوتی ہے جو ہر صورت مالی یافت کا ذریعہ ہونی چاہئے۔</p>
			<p>یہ جدید جہلاء <annotation lang="en">Corporate Culture</annotation> کے وہ آلے <annotation lang="en">(Tools)</annotation> ہیں جو زبانِ غیر کے منہ زور گھوڑے پہ سوار، مانگے کے افکار مایہ کو"مایہ" کے لئے سونا بنا کر اپنے ہی ہم وطنوں کو مرعوب کر کے تالیاں پٹواتے ہیں۔ جعلی تحقیق کے حوالے اور تیسرے درجہ کے لکھاریوں کے ادھ کچرے خیالات کی جگالی، نفس مضمون کے بجائے بدن بولی، متاثرکن حلیہ اور سامعین کی نفسیات سے کھیلنے کی جادوگرانہ تراکیب  ان کا کل اثاثہ ہوتی ہیں۔ علمی افلاس کے مارے، سادہ اور عام پڑھے لکھے عوام کی تحسینِ ناشناس کے بل پر یہ حضرات اپنی مارکیٹ ویلیو بڑھانے کی نامحمود کوشش کرتے نظر آتے ہیں۔ یہ لوگ"دلیل" کے ہاتھوں خود بھی ذلیل ہوتے ہیں اور اپنے سامعین کو بھی کرتے ہیں۔</p>
			<p>"مثبت سوچ" کا منجن بیچنا خود ان اسپیکرز اور ٹرینرز کے حق میں تو بہت"مثبت اور کارآمد" ثابت ہوتا ہے مگر سامعین کو ایک فوری ---یا اکثر تاخیری--- ڈپریشن، <annotation lang="en">Guilt</annotation> , غیر حقیقی آدرش اور منفی اثرات کا شکار کر چھوڑتا ہے۔</p>
			<p>اسی لیے میں کہا کرتا ہوں</p>
			<p>"جو بَکتا ہے وہی بِکتا ہے"۔</p>
		</section>
	</body>
</document>
