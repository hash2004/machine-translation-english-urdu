<document>
	<meta>
		<title>اُردو کا پہلا نثری رسالہ اور اس کا مصنف</title>
		<author>
			<name>محمد علی اثر</name>
			<gender>Male</gender>
		</author>
		<publication>
			<name>Bunyad, Volume 4</name>
			<year>2013</year>
			<city>Lahore</city>
			<link>https://gcll.lums.edu.pk/sites/default/files/3_m_ali_asar_bunyad_2013.pdf</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<num-words>3178</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>اُردو زبان وادب کی تاریخ میں یہ مسئلہ ایک طویل عرصے سے زیر بحث رہا ہے کہ اُردو کے پہلے نثری رسالے اور اُس کے مصنف کا نام کیا ہے؟ جس طرح اردو شاعری کے فروغ وارتقا اور سرپرستی کے سلسلے میں عادل شاہی اور قطب شاہی حکمرانوں کو امتیازی حیثیت حاصل ہے بالکل اُسی طرح قدیم اردو نثر کی ترویج واشاعت میں سلاطینِ دکن سے زیادہ روحانی تاج داروں اور مذہبی پیشوائوں کو ایک امتیازی مقام حاصل ہے۔ نیز دبستانِ گولکنڈہ کے مقابلے میں دبستانِ بیجاپور کے صوفیاے عظام اور خصوصاََ خانوادۂ میراں جی شمس العشاق کے مذہبی رہنمائوں کو سبقت اور فضیلت حاصل ہے۔ ان بندگانِ خدانے سرزمین ِبیجاپور میںکم وبیش تین صدیوں تک، مختلف صوفیانہ افکار، شرعی احکام اور مذہبی مسائل کے موضوع پر دکنی نثر میں، متعدد رسائل اور کتابیں تصنیف کر کے یہاں کے عوام وخواص کے دلوں پر حکمرانی کی۔</p>
			<p>اُردو میں نثری رسائل اور کتابوں کی باقاعدہ تصنیف وتالیف سے قبل مختلف اہل اللہ اور مذہبی مبلغین کے ملفوظات میں بار پانے والے اردو فقرے اور جملے درحقیقت اردو نثر کی خشتِ اول کی حیثیت رکھتے ہیں۔ ان ہی مختصر اقوال اور جملوں کی بنیادپر مستقبل میں اردو نثری تصانیف کی عمارت استوار کی گئی۔ ڈاکٹر گیان چند نے اپنی مؤلفہ شراکتی تاریخ ادب اردو ۱۷۰۰ئ تکمیں ـ ”اردو نثر ۱۶۰۰ئ تک“ کے عنوان سے اردو نثر کے اولین نمونوں کی نشاندہی کی ہے۔ اور چوبیس اولیاے کرام اور صوفیوں کے ملفوظات سے متعدد اقوال اور فقرے نقل کیے ہیں۔</p>
			<p>پروفیسر حامد حسن قادری کا خیال ہے کہ سید اشرف جہا نگیر سمنانی (م۔۸۰۰ئ) کا ایک رسالۂ تصوف اردو کی پہلی نثری کتاب ہے۔</p>
			<p>حضرت اشرف ایک صوفی بزرگ تھے۔ انھوں نے ۲۳ سال کی عمر میں سمنان کی بادشاہت کو خیر باد کہہ کر درویشی اختیار کرلی تھی۔ ہندوستان میں آپ نے کچھو چھہ (اودھ) کے مقام پر سکونت اختیار کی۔ اور یہاں کے علماے دین اور روحانی پیشوائوں سے ظاہری علوم اور باطنی فیوض وبرکات حاصل کیں۔ حامد حسن قادری نے اپنی کتاب داستان تاریخ اردو میں اپنے اس دعوے کی دلیل میر نذرعلی درد کاکوروی کے ایک مقالے ”اردو اور شمالی ہند“ پر قائم کی، جولاہور کے رسالے یاد گار میں شائع ہوا تھا۔ میرنذر علی نے لکھا ہے کہ اشرف جہانگیر کا مذکورہ رسالہ انھوں نے اورنگ آباد میں آستانۂ شاہ قادر اولیا کے ایک خدمت گزار محبوب علی شاہ کے یہاں دیکھا تھا، جس کا انھوں نے صرف دوسطری اقتباس پیش کیا ہے۔ اس اقتباس کی زبان قدیم معلوم نہیں ہوتی اور اب یہ کتاب ناپید ہے۔ اردو کی اولین تصنیف ہونے کے سلسلے میں اس رسالے کے بابت پیش کیے گئے سارے دلائل بھی ضعیف ہیں۔ باباے اردو نے اس رسالے کے اصلی ہونے میں بھی شک وشبہے کا اظہار کیا ہے۔ لہٰذایہ رسالہ اردو نثر کی پہلی تصنیف نہیں ہو سکتا۔</p>
			<p>حکیم شمس اللہ قادری نے شیخ عین الدین گنج العلم (۷۰۶ تا ۷۹۹ھ) کو اردو کا پہلا نثر نگار قرار دیتے ہوئے لکھا ہے کہ حضرت نے دکنی میں کئی چھوٹے بڑے رسالے لکھے تھے، جو ایک جلد میں فورٹ جارج کالج کے کتب خانے میں موجود تھے۔ جملۂ دکنی میںچالیس اوراق پر مشتمل اس مخطوطے میں تین رسالے تحریر کیے گئے تھے، جن میں فرائض وسُنن کے مطابق احکام ومسائل قلمبند کیے گئے تھے۔</p>
			<p>شیخ عین الدین دہلی کے متوطن تھے۔ روحانی علوم کی تکمیل کے سلسلے میں گجرات اور دولت آباد کا سفر کیا۔ اور پھر ۷۷۳ھ میں بیجاپور میں مقیم ہو گئے۔ شمس اللہ قادری کا محولہ بالا بیان اس لیے نا قابل قبول ہے کہ موصوف نے گنج العلم کی تحریر کا کوئی نمونہ پیش کیا ہے اور نہ ان رسائل کے سنہ تصنیف کی واضح طور پر نشان دہی کی۔ اب ان رسائل کا وجود بھی نہیں۔ بقول ڈاکٹررفیعہ سلطانہ، حکیم صاحب نے انھیںیہ بات بتائی کہ یہ رسائل ۷۲۵ھ کی تحریر ہیں۔</p>
			<p>مولوی عبدالحق نے خواجہ بندہ نواز گیسو درازؒ سے منسوب رسالے معراج العاشقین کو حضرت کی تصنیف مان کراسے پہلی بار ۱۹۲۴ئ میں اپنے مقدمہ کے ساتھ شائع کیا تھا۔ باباے اردو کے بعد اس کتاب کو گوپی چندنارنگ اور خلیق انجم نے بھی مرتب وشائع کیا۔ یہ کتاب ایک عرصے تک ہندوستان بھر کی مختلف جامعات میں شامل ِنصاب رہی۔ ۱۹۶۸ئ میں جامعہ عثمانیہ کے مشہور محقق اور نقاد ڈاکٹر حفیظ قتیل نے معراج العاشقین اور اس کا مصنف کے عنوان سے ایک کتاب شائع کی جس میں ڈاکٹر قتیل نے معراج العاشقین کے خواجہ صاحب سے انتساب کی مدلل طور پر تغلیط کرتے ہوئے اس کتاب کو حضرت مخدوم شاہ حسینی بیجاپوری کے نثری رسالے تلاوت الوجودکی نامکمل تلخیص قرار دیا۔ معراج العاشقین کے علاوہ اردو ادب کی تواریخ میں خواجہ صاحب سے منسوب اور بھی نثری رسالوں کے نام ملتے ہیں۔ جیسے شکار نامہ، سہ بارہ، دُرالاسرار، ہدایت نامہ، تشریح کلمۂ طیبہ، تلاوت المعراج، تمثیل نامہ، ہشت مسائل وغیرہ۔ ان میں سے اول الذکر رسالے شکار نامہ کو ڈاکٹر ثمینہ شوکت اور ڈاکٹر مبارزالدین رفعت نے خواجہ صاحب کی تصنیف مان کر ۱۹۶۲ئ میں علاحدہ علاحدہ طور پر شائع کیا۔ بقول ڈاکٹر گیان چند شکارنامہ اب تک چار بار چھپ چکا ہے۔</p>
			<p>معراج العاشقین کی طرح خواجہ صاحب سے منسوب یہ دوسرا اہم اور مقبول نثری رسالہ تھا۔ جس کے متعلق زور صاحب نے لکھا تھا کہ ”معلوم ہوتا ہے کہ یہ رسالہ (شکار نامہ) بندہ نواز نے اردو میں نہیں لکھا؛ بلکہ ان کے مرید یا معتقد نے قلمبند کیا“۔</p>
			<p>ڈاکٹر حسینی شاہد نے اس رسالے کی اندرونی شہادتوں کی مدد سے خواجہ صاحب سے اس کے انتساب کو غلط قرار دیتے ہوئے لکھا ہے: ”شکار نامہ کا بندہ نواز سے انتساب معراج العاشقین کے انتساب سے زیادہ کم زور ہے“۔ شاہد صاحب کے خیال میں فارسی شکار نامے کے مترجم بندہ نواز نہیں بلکہ شاہ معظم ہیں۔</p>
			<p>جہاں تک بندہ نواز سے منسوب دیگر تمام رسائل کا تعلق ہے۔ حضرت کے مرید سید محمد علی سامانی نے اپنی تصنیف سیر محمدی میں خواجہ صاحب کی فارسی اور عربی چھتیس تصانیف کی فہرست دی ہے۔ جن میںسے کوئی بھی کتاب دکنی اردو میں نہیں۔ نیز بندہ نواز کے پوتے سید ید اللہ حسینی کی روایت سے بدالعزیز بن شیخ ملک نے تاریخ حبیبی وتذکرۂ مرشدی تصنیف کی تھی، جس میں موصوف نے حضرت گیسودرازؒ کی سوانح حیات تحریر کی ہے۔ اس میں بھی حضرت کی کسی دکنی تصنیف کا ذکر نہیں ملتا۔ اگر ہم خواجہ بندہ نواز ؒسے منسوب سارے نثری رسائل کونظر انداز کر دیں تو بھی بحیثیت شاعرآپ کے مقام و مرتبے سے چشم پوشی نہیں کی جا سکتی۔ بحیثیت دکنی اردو کے اولین شاعر خواجہ صاحب کی ادبی شخصیت کل بھی مسلّم تھی اور آج بھی ناقابل تردید ہے۔</p>
			<p>حکیم شمس اللہ قادری اور چنددوسرے ادبی مورخین نے بیجاپور کے اولین صوفی شاعر حضرت شمس العشاق کو بھی قدیم دکنی کے اولین نثرنگار اور شاعر قرار دیا ہے۔ چناں چہ حکیم صاحب نے حضرت میراں جی کے دونثری رسالے جلترنگاور گل باس کا تذکرہ ان کی مختلف صوفیانہ اور عارفانہ نظموں کے ساتھ کیا ہے۔ اس کے علاوہ شرح مرغوب القلوب، سب رس اورسبع صفات نامی رسائل کو بھی شمس العشاق سے منسوب کیا ہے۔ لیکن جدید تحقیق کے بموجب اولین دو رسائل ناپید ہیں اور آخر الذکرکتاب بھی شمس العشاق کی تصنیف نہیں۔</p>
			<p>جدید تحقیق کی روشنی میں حضرت میراں جی شمس العشاق کے فرزند اکبر اور خلیفہ شاہ برہان الدین جانم دکنی اردو کے سب سے پہلے اور مستند نثر نگار ہیں۔ حضرت کے رسالے کلمۃ الحقائق کو اردو کی سب سے پہلی نثری تصنیف کاشرف حاصل ہے۔ آپ کا سلسلہ رُشدوہدایت دکن کے مشہور صوفی اور بلندپا یہ عالم حضرت خواجہ بندہ نواز گیسو دراز ؒسے ملتا ہے۔</p>
			<p>جہاں تک جانمؔ کی دیگر نثری تصانیف کا تعلق ہے، اس موضوع پر اظہار کرنے والوں میں، محمد اکبر الدین صدیقی، ڈاکٹررفیعہ سلطانہ، ڈاکٹر نذیر احمد، ڈاکٹر جمیل جالبی اور ڈاکٹر گیان چند کے نام قابل ذکر ہیں۔ محمد اکبر الدین صدیقی نے جانمؔ کے نثری رسالے کلمۃ الحقائق کو ۱۹۶۱ئ میں مرتب کر کے شائع کیا تھا۔ اس کتاب کے مقدمے میں انھوں نے جانمؔ کی دیگر تصانیف کی نشان دہی نہیںکی۔ البتہ ۱۹۷۱ئ میں جب انھوں نے جانمؔ کی ایک اور منظوم تصنیف ارشاد نامہ شائع کی تو اس میں جانمؔ کے درجِ ذیل نثری رسائل کے نام لکھے ہیں:</p>
			<list>
				<li>مقصودابتدائی</li>
				<li>کلمتہ الاسرار</li>
				<li>ذکر جلی (نثری ارشاد نامہ)</li>
				<li>معرفت القلوب</li>
				<li>ہشت مسائل</li>
				<li>کلمۃ الحقائق</li>
			</list>
			<p>کلمۃ الحقائق کو ڈاکٹررفیعہ سلطانہ نے بھی ۱۹۶۱ئ ہی میں شائع کیا، جس کے مقدمے میں انھوں نے اکبر الدین صدیقی کی دی ہوئی فہرست کے مقابلے میں ایک نثری رسالے رسالۂ تصوفکا اضافہ کیا ہے۔ ڈاکٹر نذیر احمد نے اپنے مقالے ”اردو ادب عادل شاہی دور میں“ مشمولہ علی گڑھ تاریخ ادب اردو جلد اول (۱۹۶۲ئ) میں شاہ برہان کے پانچ نثری رسائل کی نشاندہی کی ہے، جن میں کلمۃ الاسرار شامل نہیں۔ البتہ ایک اور نثری رسالے مجموعۃ الاشیا کا نام شامل ہے۔ ڈاکٹر جمیل جالبی نے تاریخ ادب اردو کی پہلی جلد(۱۹۷۵ئ) میں حضرت جانمؔ کے صرف دونثری رسائل کلمتہ الحقائق اور رسالہ وجودیہکا تذکرہ کیا ہے۔</p>
			<p>ڈاکٹر گیان چند نے تاریخ ادب اردو ۱۷۰۰ئ تک کی دوسری جلد (۱۹۹۸ئ) میں حضرت جانمؔ سے منسوب مذکورہ بالا تمام نثری رسائل کا تحقیقی جائزہ لیتے ہوئے کلمۃ الحقائق کو بالیقین سوفیصدی جانمؔ کی تصنیف مانا ہے۔ ان کے خیال میں ارشادنامہ نثر (ذکر جلی)، مقصود ابتدائی اور مجموعۃ الاشیاکو جانمؔ کی تصانیف تسلیم کرنے میں ٹھوس دلائل موجود ہیں اور کلمۃ الاسرار ’رسالہ وجودیہ‘ ہشت مسائل اورر سالۂ تصوف بالیقین جانم کے رسائل نہیں ہیں۔</p>
			<p>کلمۃ الحقائق: اس رسالے کے درج ذیل تمہیدی جملوں سے پتہ چلتا ہے کہ اسے جانمؔ کے کسی مرید یاعقیدت مند نے خاص اہتمام سے مرتب کر دیا تھا۔</p>
			<blockquote>
				<p>ایں کتاب کلمتہ الحقائق گفتار حضرت شاہ برہان صاحب قدس سرۂ العزیز تصنیف کردہ است۔</p>
				<p>ہذا کتاب قطب الاقطاب حضرت شاہ برہان العارفین قدس اللہ سرۂ العزیز تصنیف کردہ اند۔</p>
			</blockquote>
			<p>کلمۃ الحقائق میں تصوف وعرفان کے دقیق مسائل سیدھی سادی زبان اور عام فہم الفاظ میں بیان کیے گئے ہیں۔ مثلاََ خدا کی ذات وصفات، ابتداوانتہا، تقدیر وتدبیر، فناو بقا اور دوسرے متصوفانہ مسائل پر سوال وجواب کی شکل میں روشنی ڈالی گئی ہے۔ برہان الدین جانمؔ نے اس میں جگہ جگہ آیاتِ قرآنی اور احادیث بھی نقل کی ہیں اور مطالب کی تشریح کے سلسلے میں مشہور صوفیہ، مولانا رومی اور ابوبکر شبلی کے اقوال بھی درج کیے ہیںاورکہیں کہیں سنسکرت اورہندی الفاظ بھی استعمال کیے ہیں اور ہندو فلسفے کی اصطلاحوں کو اسلامی فلسفے سے ملانے کی کوشش بھی کی ہے۔ مرید سوال پوچھتا ہے اور مرشداس کا جواب دیتے ہیں۔ دکنی اور فارسی جملوں کا امتزاج سوال اور جواب دونوں میں نظر آتا ہے۔ مصنف دکنی عبارت لکھتے لکھتے فارسی جملے تحریر کرنے لگتا ہے، ایسا معلوم ہوتا ہے کہ اسے دکنی کے مقابلے میں فارسی زبان پر زیادہ عبور حاصل ہے۔ اس لیے کہیں ایک جملہ اردو میں ہو تاہے تو اس کے آگے کی عبارت فارسی میں۔ کہیں جملے کی ابتدافارسی سے ہوتی ہے اور اختتام اردو میں جیسے</p>
			<blockquote>
				<verse>
					در منزل ملکوت حال کیوں دسے گا
					ایں نام بر ہریک صفت تعلق دھرتا ہے
				</verse>
				<p>اسی طرح کہیں جملے کا آغاز دکنی میں ہوتا ہے اور اختتام فارسی میں </p>
				<p>ان کے سیوک میں رنگ لال پیدا شدوہاں کا مراقبہ و مشاہدہ چیستاس دل کی بزرگی کے را نہایت نہ رسد</p>
			</blockquote>
			<p>کلمۃ الحقائق کو دکنی نثر کی تاریخ میں کئی امتیازات حاصل ہیں۔ اس کا اوّلین وصف یہ ہے کہ یہ دکنی نثر کا سب سے پہلا اور ایک ایسا مستند رسالہ ہے، جس کے مصنف کے بارے میں اشتباہ کی گنجائش نہیں۔ جدید تحقیقات سے یہ بات ثابت ہو چکی ہے کہ معراج العاشقینخواجہ بندہ نوازؒ کی تصنیف نہیں بلکہ بارھویں صدی ہجری کے ایک اور صوفی بزرگ مخدوم شاہ حسینی بیجاپوری کی تلاوت الوجودکا خلاصہ ہے۔ دوسرے یہ کہ خواجہ بندہ نوازؒ سے امین الدین اعلیٰ(۸۰۱ھ-۱۰۸۶ھ) تک جتنے نثری رسائل تصنیف کیے گئے ہیں ان میں کلمۃ الحقائق سب سے ضخیم ہے۔ محمد اکبر الدین صدیقی کا مرتبہ متن کراون سائز کے ۸۲ صفحات پر پھیلا ہوا ہے۔ تیسرے یہ کہ قدیم دکنی کے دیگر رسائل کے مقابلے میںکلمۃ الحقائق کے تمام نسخوں میں کوئی ایسا اہم اختلاف نظر نہیں آتا جس سے اس کے متن کی صوری ومعنوی حیثیت میں کوئی تغیر وتبدل وقوع پذیر ہو۔</p>
			<p>کلمتہ الحقائق کو محمد اکبر الدین صدیقی اور ڈاکٹر رفیعہ سلطانہ نے جولائی ۱۹۶۱ئ میں بالترتیب ادارۂ ادبیات اردو اور مجلس تحقیقات اردو حیدرآباد کی جانب سے شائع کیا۔ صدیقی صاحب کی مرتبہ کلمۃ الحقائق کو رفیعہ سلطانہ کی کتاب سے صرف دودن کا تقدم حاصل ہے۔ دونوں مرتبین کے پیش نظر اس رسالے کے چار چار قلمی نسخے رہے ہیں۔ جن میں کتب خانۂ جامعہ عثمانیہ اور ادارۂ ادبیات اردو کے نسخے مشترک ہیں۔ ڈاکٹر حسینی شاہد نے اس رسالے کے مزید چار نسخوں کی نشان دہی کرتے ہوئے لکھا ہے:</p>
			<blockquote>
				<p>دونوں متن رواروی میں مرتب ہوئے ہیں اور ان میں متنی تنقید کے بنیادی اصولوں کی پابندی نہیں کی گئی ہے۔</p>
			</blockquote>
			<p>کلمۃ الحقائق کے سنہ تصنیف کے بارے میں برہان الدین جانم نے کوئی اشارہ نہیں کیا۔ تاہم اس کے مطالعہ سے یہ اندازہ لگانا دشوار نہیں کہ یہ ارشادنامہ (۹۹۰ھ) کے بعد کی تصنیف ہے کیوں کہ اس میں جگہ جگہ ارشادنامہ کے اشعار نقل کیے گئے ہیں اور متعدد اشعار کونثر کر کے لکھا گیا ہے۔ جو مسائل اور موضوعات ارشادنامہ میں جس انداز میں نظم کیے گئے ہیں انھیں کلمۃ الحقائق میں اسی انداز میں منثور کر کے پیش کیا گیا ہے۔ مثال کے طورپرکلمۃ الحقائق کی ابتداہی میں یہ عبارت ملتی ہے۔</p>
			<blockquote>
				<p>اللہ کرے سوہوے کہ قادر توانا توے کہ اوقدیم القدیم اس قدیمی کا بھی کرنہار سہج سہج سو تیر اٹھاروسہج توج تھے بار۔ جدہاں کچھ نہ تھا بھی تمہیں دوجا شریک کوئی نہیں۔ ایسا حال سمجھنا خدا تھے خدا کو ں(کوے) جس پر کرم خدا کا ہوے۔ سبب یوزبان گجری نام ایں کتاب کلمۃ الحقائق خلاصہ بیان۔</p>
			</blockquote>
			<p>یہ عبارت دراصل مثنوی ارشاد نامہ کے درج ذیل اشعار کا دوایک لفظوں کی تبدیلی کے بعد نثری روپ ہے۔</p>
			<blockquote>
				<verse>
					پہلے اس پر لیاوے ایمان
					اللہ کرے سو ہوے جان
					قدیم القدیم آچھے وو
					بعداز رچنا رچے وو
					قدیم جدید ہے اس تھے سب
					ایسا قدرت کیرا رب
					سہج سہج سو اس کا ٹھار
					سہج ہوا ہے اس تھے بار
					جد کچھ نہ تھا، تھا وو ہی
					شریک نا اس دوجا کوئی
					ایسا حال جے سمجے کوے
					جس پر کرم خدا کا ہوے
					یہ سب گجری کیا بیان
					کریہ آئینہ دین نمان
				 	کلمہ حق سب کیا بیاں
					دیکھ خلاصہ ہوے عیاں
				</verse>
			</blockquote>
			<p>کلمۃ الحقائق چوں کہ اردو نثر کا اولین رسالہ ہے اور اس کے مصنف کے سامنے دکنی نثر کا کوئی نمونہ نہیں ہے اس لیے جگہ جگہ وہ اس کی عبارت کو منظوم ارشاد نامہ کی مدد سے آگے بڑھاتا ہے۔ یہی سبب ہے کہ نثر کے درمیان بار بار موزوں فقرے بھی آجاتے ہیں۔ جیسے</p>
			<blockquote>
				<verse>
					اس جان پنے کوں مرگ نہیں
					تو یہ سکت کیا تیری ہے
				</verse>
			</blockquote>
			<p>دکنی اور فارسی نظم ونثر کے امتزاج، قرانی آیات واحادیث، اقوال، دوہے اور اشعار کی شمولیت ونیز سنسکرت کے ادق الفاظ اور ہندو فلسفے کی اصطلاحوں کے استعمال کی وجہ سے کلمۃ الحقائق کی زبان گنجلک اور عسیر الفہم ہے۔ لیکن جانمؔ نے بعض مقامات پر عبارت میں زور پیدا کرنے کے لیے مقفٰی جملے بھی تحریر کیے ہیں، جو بہت ہی خوب صورت اور خوش آہنگ ہیں۔ بقول اکبر الدین صدیقی مصری کی ڈلیاں معلوم ہوتے ہیں۔ جیسے:</p>
			<blockquote>
				<p>نہ آکار، نہ نرنکار، نہ جلال نہ جمال، نہ شوق نہ ذوق، نہ رنج نہ گنج، نہ جان نہ انجان، ولیکن جسے خدا لوڑے اسے راہ دیوے آفتاب تھے پڑے آگ یوں قدرت تھے عالم اٹھے جاگ جے کچھ ہمارے دل آوتا سواسی کا قدیم بھاوتا جہاں تھے سماد روپ سب میں وہی سروپ</p>
			</blockquote>
			<p>جہاں تک جانمؔ کی زبان کا تعلق ہے ‘انھوں نے اپنی زبان کو گجری کہا ہے:</p>
			<blockquote>
				<verse>
					سبب یوزبان گجری نام ایں کتاب کلمتہ الحقائق
					یہ سب گجری کیا بیان
					کریہ آئینہ دیا نمان
				</verse>
				<p>(ارشادنامہ)</p>
			</blockquote>
			<p>چوں کہ جانمؔ نے گجری کا لفظ زبان کے معنی میں استعمال کیا ہے جس سے بعض محققین نے یہ نتیجہ اخذکیا ہے کہ جانمؔ یا ان کے خاندان کا تعلق گجرات سے رہا ہے اور اسی نسبت سے انھوں نے اپنی زبان کو گجری کہا ہے۔ چناں چہ پروفیسر محمود شیرانی کہتے ہیں:</p>
			<blockquote>
				<p>وہ تمام دکنی علمائ جو اپنی زبان کو گجری کہتے تھے درحقیقت گجرات ہی کے باشندے یا ان کے اولاد میں تھے، جنھوں نے دکن میں آکر بودو باش اختیار کی۔</p>
			</blockquote>
			<p>مولوی عبدالحق، نجیب اشرف ندوی اور بعض دوسرے علمائ بھی پروفیسر شیرانی کے ہم خیال معلوم ہوتے ہیں لیکن جانمؔ نے اپنی زبان کو ”گجری کے علاوہ“ ہندی بھی کہا ہے</p>
			<blockquote>
				<verse>
					یہ سب بولوں ہندی بول
					پر تو انبھو سیتی کھول
					عیب نہ راکھیں ہندی بول 
					معنی تو چمک دیکھیں کھول
					ہندی بولوں کیا بکھان
					جے گرپرساد تھا منجھ گیان
				</verse>
				<p>(ارشادنامہ)</p>
			</blockquote>
			<p>جانمؔ اگر گجرات سے اپنے اجداد کے تعلق کو ظاہر کرنے کے لیے اپنی زبان کو ”گجری“ کہتے ہیں تو پھر زبان ہی کے معنی میں ”ہندی“ کا لفظ استعمال نہیں کرتے۔ گجری کا لفظ دراصل قدیم اردو کے مختلف ناموں جیسے ہندوی، ہندوستانی، زبان ہندوستان، ہندی، دہلوی، دکنی میں سے ایک ہے۔۱۷ اس کا گجرات سے کوئی تعلق نہیں۔ اس سلسلے میں ڈاکٹر زور کا یہ بیان کافی اہمیت رکھتا ہے کہ:</p>
			<blockquote>
				<p>اس عہد کی تواریخ دکن سے صاف ظاہر ہوتا ہے کہ گجرات سے بہت سے ادیب اور عالم بیجاپور آیا کرتے تھے۔ وہاں کی سلطنت کے زوال پر ابراہیم عادل شاہ نے وہاں کے تمام ادیبوں کو اپنے دربار میں بلایا۔ چناں چہ گجرات کے ان پناہ گزینوں نے دکن میں اردو کا ادبی ذوق بڑھانے میں حصہ لیا اور غالباََ یہی وجہ ہے کہ بیجاپور کے بعض اردو مصنفین جیسے شاہ برہان اپنی زبان کو گجری کہتے ہیں۔</p>
			</blockquote>
			<p>جانمؔ نے اپنی زبان کو گجری اس لیے بھی کہا ہوگا کہ ان کے والد شمس العشاق اور دوسرے قدیم مصنفین کے ہاں زبان کے لیے ”دکنی“ کی اصطلاح عام نہیں ہوئی تھی۔ بقول پروفیسر مسعود حسین خاں:</p>
			<blockquote>
				<p>اردو زبان کا دکنی نام بہت زیادہ قدیم نہیں عہد بہمنی کے کسی مصنف نے اپنی زبان کو دکنی کے نام سے نہیں پکارا۔ اس کے ہندی‘ہندوی اور گجری نام زیادہ قدیم ہیں۔</p>
			</blockquote>
			<p>لسانی خصوصیات: جانمؔ کے کم وبیش سبھی نقادوں نے ان کی تصانیف کا لسانی جائزہ بھی لیا ہے۔ تفصیل میں جائے بغیر یہاں چند لسانی خصوصیات پر روشنی ڈالی جاتی ہے:</p>
			<list>
				<li>دکنی کی عام لسانی خصوصیت حرفِ تخصیص ”چ“ یا ”چہ“ کا بکثرت استعمال جانمؔ کے یہاں بھی موجود ہے۔ جیسے تو نچ(توہی) وھیچ (وہی) ایکچچ(ایک ہی)۔</li>
				<li>لفظوں کی جمع ”اں“ کے اضافے سے بنائی جاتی ہے جیسے: لوگاں، باتاں، کاماں، بندیاں (بندے کی جمع) بعضیاں (بعضے کی جمع)وغیرہ۔</li>
				<li>”پنا“ کے لاحقے سے اسم مصدر کی مثالیں بھی بکثرت نظر آتی ہیں جیسے: جیوپنا، خداپنا، بندہ پنا، میں پنا، جان پنا وغیرہ۔</li>
				<li>اسم فاعل کے لیے ہارا اور ہار کے لاحقے کا بکثرت استعمال جیسے: سرجنہارا، سرجنہار، بھوگنہارا، بھوگنہار، دیکھنہارا، بوجھنہارا وغیرہ۔</li>
				<li>ماضی مطلق بنانے کے لیے علامت مصدر ”نا“ حذف کر کے ”یا“ کا اضافہ جیسے: کریا(کرنا) دیکھیا (دیکھنا) اٹھیا (اٹھنا)۔</li>
				<li>ہندی الفاظ اور جملوں کوواوِ عطف سے جوڑنا جیسے: پھل وپھول وکانٹا</li>
				<li>واو عطف والے الفاظ میں عموماََ پہلے حرف پر ”بے“ یا ”لا“ کا اضافہ کیا جاتا ہے لیکن جانم نے دونوں لفظوں پر اس کا اضافہ کیا ہے۔ جیسے: بے چوں وبے چگونہ، لاشک ولاشبہ۔</li>
				<li>ایک حرف ربط کی جگہ دوسرے کا استعمال: جیسے: جامۂ پاکیزہ کرکر سکالینا بھی میلا کرنا (پھر کے بجائے بھی)۔</li>
			</list>
		</section>
	</body>
</document>