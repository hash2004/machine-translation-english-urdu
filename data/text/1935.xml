<document>
	<meta>
		<title>ایم کیو ایم میں بغاوت</title>
		<author>
			<name>عبدالجبار ناصر</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/19381/</link>
			<copyright-holder>آئی بی سی اردو</copyright-holder>
		</publication>
		<num-words>1379</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سندھ کی سیاست میں اچانک بڑی تیزی کے ساتھ ہلچل پیدا ہو گئی ہے اس کی اصل وجہ متحدہ قومی موومنٹ کے بعض رہنماؤں کی پارٹی سے بغاوت ہے اور پارٹی قائدالطاف حسین پر انتہائی سنگین الزامات ہیں۔متحدہ قومی موومنٹ کے سابق ناظم کراچی سیدمصطفی کمال اور سابق ڈپٹی کنوینرانیس قائم خانی 2013 کے بعد نہ صرف پارٹی سے لاتعلق ہوئے بلکہ اپنے تمام روابط ختم کردئے ۔ ذرائع کے مطابق اس دوران ایم کیو ایم کی قیادت نے منانے کی کوشش کی لیکن کامیابی نہیں ملی۔ 3 مارچ 2016 کو صبح 4 بجے اچانک دونوں رہنماء کراچی پہنچے اور سہ پیر 3 بجے پریس کانفرنس کا اعلان کیا ۔ پارٹی سے انتہائی ناراضگی اور ممکنہ بغاوت کی باز گشت کو طویل عرصے سے تھی مگر اس اچانک اس طرح آمد اور ہنگامی پریس کانفرنس کی توقع شاید کسی کو نہیں تھی ۔دو نوں رہنماؤں کی وطن واپسی سندھ کی سیاست میں انتہائی ہنگامہ خیز ثابت ہو رہی ہے ۔</p>
			<p>دونوں رہنماؤں نے پریس کانفرنس میں ایم کیو ایم کے قائد الطاف حسین اور ان کے بعض ساتھیوں پر بھارتی خفیہ ایجنسی" را" کے ایجنٹ ہونے سمیت انتہائی سنگین الزامات عائد کئے ہیں ، اگرچہ بیشتر الزامات پرانے ہیں مگر اس بار یہ الزامات گھر کے ان افراد نے دہرائے ہیں جو تقریباً 30 سال تک نہ صرف پارٹی سے منسلک رہے بلکہ اہم عہدوں پر بھی فائز رہے اور سید مصطفی کمال پر پر تو ایم کیو ایم فخر کرتی اوردنیا کے سامنے بطور مثال پیش کرتی تھی ۔ ایم کیو ایم نے ان الزامات کو مستردکیاہے تاہم ایم کیو ایم کے باغی رہنماء اور موجودہ ارکان سندھ اسمبلی ڈاکٹر صغیر احمد صدیقی ، افتخار عالم اور کراچی کی تنظیمی کمیٹی کے پہلے سربراہ وسیم آفتاب کی سید مصطفی کمال گروپ میں شمولیت اور الزامات کی بھرمار نے ایم کیو ایم کو مشکل میں ڈال دیا ہے ۔ جس طرح سید مصطفی کمال کا بطور کراچی کے سٹی ناظم ، انیس قائم خانی کا بطور پارٹی عہدیدار مثبت ریکارڈ ہے اسی طرح ڈاکٹر صغیر احمد صدیقی اور افتخار عالم بھی پارٹی کے اندر اور باہر اچھی شہرت کے مالک ہیں ، اس لئے اس بغاوت کو نظر انداز نہیں کیا جا سکتا ہے ۔</p>
			<p>ذرائع کا دعویٰ ہے کہ ایم کیو ایم میں بغاوت پھوٹ چکی ہے اور مصطفی کمال گروپ میں شمولیت کا سلسلہ کئی ہفتے تک قسط وار جاری رہے گا۔ ایم کیو ایم کے ایک درجن سے زائد ارکان قومی وصوبائی اسمبلی اور ممبران سینیٹ جبکہ نصف درجن سے زائد پارٹی کے اہم رہنماء بھی مصطفی کمال گروپ کے رابطے میں ہیں اور یہ لوگ کسی بھی وقت اپنی شمولیت کا اعلان کر سکتے ہیں ۔</p>
			<p>بظاہر ایم کیو ایم پر اب بھی الطاف حسین پر گرفت مضبوط ہے اور ایسا محسوس ہوتا ہے کہ ان کی موجودگی تک ایم کیو ایم میں کوئی بڑی تقسیم ناممکن نہیں تو مشکل ضرور ہے، کیونکہ ایم کیو ایم میں رہنماؤں سے زیادہ پارٹی کے یونٹ اور سیکٹر سطح کے افراد اور ووٹرز کی اہمیت ہے ، جو آج بھی الطاف حسین کے ساتھ ہیں ، شاید یہی وجہ ہے کہ پانچوں رہنماؤں نے اپنی پریس کانفرنسوں میں رہنماؤں کی بجائے کارکنوں اور ووٹرز کو قائل کرنے کی کوشش کی ہے ۔یہ بھی حقیقت ہے کہ مصطفی کمال ایم کیو ایم کے ان چند رہنماؤں میں سے ایک ہیں جن کو ماضی ووٹرز کی حد تک اچھی پزیرائی حاصل رہی ہے، جبکہ انیس قائم خانی کا شمار ان رہنماؤں میں ہوتا ہے جن کا اثر کارکنوں بہت زیادہ رہا ہے اور وہ پارٹی کے پورے نظام و طریقہ کار سے واقف ہیں۔اس کے باوجود ضروری نہیں کہ یہ رہنماء کارکنوں اور ووٹرز کی فوری توجہ حاصل کرنے میں کامیاب ہونگے ۔ عام کارکن اور کراچی کے ووٹرز کے ذہینوں میں یہ تاثر موجود ہے کہ مصطفی کمال اور ان کے ساتھیوں کو 1992ء کی طرح مخصوص لابی سامنے لائی ہے اس تاثر کو ذائل کرتے ہوئے مصطفی کمال گروپ کیلئے ووٹرز اور عام کارکن کو اپنی جانب مائل کرنا کافی مشکل مرحلہ ہے،اس میں کامیابی ہی اصل کامیابی ہوگی ، کیونکہ ایم کیو ایم کی اصل طاقت نظر آنے والے رہنماء ارکان قومی وصوبائی اسمبلی اور ممبران سینیٹ نہیں بلکہ یونٹ اور سیکٹر سطح کے کارکن اور ووٹرز ہیں، اسی لیے ایم کیو ایم کی قیادت اب بھی پرامید ہے کہ کارکن اور ووٹرز کی اس کو حمایت حاصل ہے ،تاہم اگر ایم کیو ایم میں بغاوت کا سلسلہ قسط وار اسی طرح جاری رہاتو ایم کیو ایم کی قیادت کیلئے اپنادفاع اور موجودہ وجود کو من وعن بر قرار رکھنا ناممکن نہیں تو مشکل ضرور ہوگا۔</p>
			<p>دوسری جانب ایم کیو ایم کے قائد الطاف حسین کی صحت کے حوالے سے بھی خبروں نے بھی کئی افواہیں زیر گردش ہیں،اگرچہ ایم کیو ایم اس کی مسلسل تردید کر رہی ہے۔ ایم کیو ایم سندھ کی دوسری بڑی اور شہری علاقوں میں سب سے بڑی سیاسی جماعت ہے۔ ماضی میں ایم کیو ایم پر انتہائی سنگین الزامات کے باوجود تمام سیاسی اور مذہبی قوتیں ایم کیو ایم کے ووٹرز کو توڑنے میں ناکام رہیں اور آج بھی ایم کیو ایم کے ووٹرز کے ذہن میں یہ تاثر ہے کہ حالیہ بغاوت " مہاجر ووٹ کو تقسیم کرنے کی سازش ہے"، سید مصطفی کمال اور ان کے ساتھیوں کے لیے اس تاثر کو ذائل اور ووٹرز کو اپنی جانب مائل کرنا کافی مشکل کام ہے۔</p>
			<p>ایم کیو ایم کی کوشش ہوگی کہ وہ اس تاثر کو اور پروان چڑہائے اور ایم کیو ایم کی قیادت اسی لئے اس بغاوت کو بھی 1992ء کی طرح بغاوت قرار دے رہی ہے اور ایم کیو ایم اور بعض مبصرین کا موقف ہے کہ جس طرح 1992ء کی بغاوت بھری طرح ناکامی سے دوچار ہوئے ہے اسی طرح موجودہ بغاوت بھی ناکام ہوگی ۔ تاہم دوسری جانب بعض مبصرین کا کہنا ہے کہ 1992 میں ایم کیو ایم کے وجود میں آئے ہوئے ایک عشرہ بھی نہیں ہوا تھا اور اس کی پوری مرکزی قیادت نوجوانوں پر مشتمل تھی، ایم کیو ایم کے قائد الطاف حسین کا نچلی سطحی تک برائے راست کنٹرول تھا لیکن 2016ء کی پوزیشن کافی مختلف ہے اور لوگوں میں وہ جذبات و ہمدردی نہیں ۔ ایم کیو ایم کے لئے موجودہ بغاوت کوکلی طور پر نظر انداز کرنا کافی مشکل ہوگا، غالبا ایم کیو ایم کے بعض رہنماؤں کو اس کا احساس بھی ہے یہی وجہ ہے کہ ایم کیو ایم کے مرکزی رہنماء ڈاکٹر فاروق ستار نے 8 مارچ کو اعلان کیا ہے کہ ایم کیو ایم 10 مارچ سے کراچی میں صفائی مہم شروع کرے گی اور یہ مہم جاری ہے ، اگرچہ انہوں نے کسی کا نام نہیں لیا تاہم اشارے کنایوں میں باغی رہنماؤں پر تنقید کی اور کہا کہ گلی کوچوں کی صفائی کے ساتھ ساتھ گلی ذہنوں کی صفائی بھی کی جائے گی ۔بعض مخالفین اس بیان کو دھمکی سے بھی تعبیر کر رہے ہیں۔</p>
			<p>ایم کیو ایم میں اگر کوئی بڑی تقسیم ہوتی ہے تو پھر سندھ کی سیاست میں بڑے پیمانے پر ہلچل پیداہوگئی اگرچہ مصطفی کمال اور ان کے ساتھیوں نے ابھی تک اپنی پارٹی کے نام کا باقاعدہ اعلان نہیں کیا ہے اور ایسا محسوس ہوتا ہے کہ باقاعدہ نام کے اعلان کا معاملہ کئی ہفتوں نہیں کئی ماہ تک نہیں کیا جائے گا ، بعض ذرائع کا دعویٰ ہے کہ ایم کیو ایم کی ایک اہم شخصیت جو اس وقت بھی اعلیٰ سرکاری عہدے پر فائز ہے اپنے عہدے سے فارغ ہونے کے بعد نئے گروپ کی قیادت کریگے اور یہی سے ایم کیو ایم کی اصل تقسیم ہوگی ،یہی بات صرف مخالفین ہی نہیں بلکہ ایم کیو ایم کے حامی بھی کہتے ہیں ۔</p>
			<p>دوسری جانب پیپلز پارٹی اور دیگر جماعتیں ایم کیو ایم میں پڑنے والی دراڑ سے فائد ہ اٹھانے کیلئے کوشاں ہیں ، پیپلز پارٹی، جماعت اسلامی اور مسلم لیگ (ن) اور بعض دیگر اہم جماعتوں نے ایم کیو ایم میں بغاوت کے معاملے پر مسلسل خاموشی اختیار کی ہوئی ہے غالباًاس کی وجہ بغاوت کے مبینہ سرپرستوں کو تلاش کرنا ہے ،باغی گروپ رہنماؤں کا کہنا ہے کہ وہ کسی کے اشارے پر نہیں آئے بلکہ" اپنے ضمیر "کے جاگنے پر قوم کو سچائی سے آگاہ کرنے کیلئے یہ راست اختیار کیا ہے ،اگرچہ یہ راستہ انتہائی کھٹن مشکلات اور خطرات سے دوچار ہے لیکن ہم قوم کو بچانا چاہتے ہیں، اب دیکھنا یہ ہے کہ سید مصطفی کمال ، انیس قائم خانی، ڈاکٹر صغیر احمد صدیقی ، افتخار عالم ،وسیم آفتاب اور ان کے ساتھیوں کی مہم کہاں تک کامیاب ہوتی ہے اور اس کے کیا نتائج حاصل ہوتے ہیں اور سید مصطفی کمال کے اپریل میں باغ جناح میں جلسہ عام کا اعلان کیا رنگ لے آتا ہے ۔</p>
		</section>
	</body>
</document>
