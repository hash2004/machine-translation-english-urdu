<document>
	<meta>
		<title>ایٹم بم کے دھماکے میں جان کیسے بچائی جا سکتی ہے؟</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/14607/</link>
			<copyright-holder>آئی بی سی اردو</copyright-holder>
		</publication>
		<num-words>649</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سپر پاور سمیت کئی دیگر ملک ایٹمی طاقت کو بڑھانے کی دوڑ میں شامل ہیں اور دن رات نئی ایجادات کر رہے ہیں جس پر ماہرین کا کہنا ہے کہ اس تاثر سے ایسا لگتا ہے کہ جیسےتیسری عالمی جنگ کا خطرہ بھی پیدا ہو رہا ہے اگر واقعی تیسری عالمی جنگ چھڑ جاتی ہے تو یقینا ایٹم بم کے حملے کے امکانات کو بھی خارج از امکان قرار نہیں دیا جا سکتا۔ اس صورتحال میں برطانوی اخبار "دی مرر" نے ایٹمی دھماکوں سے بچنے کے لیے انتہائی آسان اور سادہ سی تدابیر بتائی ہیں۔ اگر ایٹمی دھماکہ ہو جاتا ہے تو آپ ان تدابیر پر عمل کر کے اپنے زندہ بچ جانے کے امکانات بڑھا سکتے ہیں۔</p>
			<p>رپورٹ میں بتایا گیا ہے کہ ایٹمی دھماکوں سے زندہ بچ جانے کا انحصار اس بات پر ہے کہ آپ دھماکے کے وقت کس جگہ پر موجود ہیں۔اگر آپ عین اس جگہ کے نیچے ہیں جہاں ایٹم بم فضاءمیں ایک گولے کی شکل میں پھٹتا ہے، تو بدقسمتی سے آپ کے بچنے کے چانس صفر ہیں۔ کیونکہ ایٹم بم سے اس قدر توانائی خارج ہوتی ہے کہ اس کے نیچے موجود انسان و دیگر اشیاءبالکل جل کر بھسم ہو جاتی ہے۔ بم کی حرارت اتنی زیادہ ہوتی ہے کہ بم کے عین نیچے یا ارد گرد کے علاقے میں واقعے تہہ خانے، کارپارکنگ اور زیرزمین بنکر بھی اس انسان کو بچانے میں کوئی خاطرخواہ مدد نہیں کر سکتے۔ پوائنٹ زیرو پر اگر بنکر زمین میں بہت زیادہ گہرا بنایا گیا ہو تو وہاں انسان محفوظ رہ سکتا ہے۔</p>
			<p>تاہم اگر آپ دھماکے کی جگہ سے کچھ میل کے فاصلے پر موجود ہیں تو آپ کے بچنے کے چانس زیادہ ہو جاتے ہیں لیکن میلوں دور ہونے کے باوجود آپ کو بچنے کے لیے کچھ اقدامات کرنے ضروری ہیں۔ ایٹمی دھماکہ ہونے کی صورت میں آپ کوسب سے پہلے دھماکے کی جگہ فضاءمیں بہت زیادہ تیز روشنی نظر آئے گی جسے سے آپ اندازہ لگا سکتے ہیں کہ ایٹم بم پھینک دیا گیا ہے۔ 10 کلوٹن وزنی ایٹم بم کے دھماکے کا شعلہ 16 کلومیٹر دور سے باآسانی دیکھا جا سکتا ہے۔ آپ کو دھماکے کی آواز سے پہلے اس کی روشنی دکھائی دے گی کیونکہ روشنی کی رفتار آواز سے زیادہ ہوتی ہے۔ اس دوران آپ کے پاس 10 سے 15 سیکنڈ ہوں گے کہ آپ کوئی حفاظتی اقدام کر سکیں۔</p>
			<p>ایسے میں آپ کو فوری کوئی شیلٹر تلاش کرنا چاہیے۔ اتنے فاصلے پر ایٹمی دھماکہ ہونے سے زیادہ تر افراد عمارتوں کے گرنے کی وجہ سے ہلاک یا زخمی ہوتے ہیں۔ اس کے علاوہ دھماکے کی جگہ سے 600 کلومیٹر فی گھنٹہ کی رفتار سے تیز ہوا آتی ہے جو تباہی اور ہلاکتوں کا باعث بنتی ہے۔ ایسی صورت میں اپنا منہ ہمیشہ کھلا رکھیں، اس سے آپ کے ایئرڈرم دھماکے کے پریشر سے محفوظ رہیں گے۔ اگر آپ نے کوئی ایسا لباس پہن رکھا ہے جو آگ پکڑ سکتا ہے یا کسی آتش گیر مادے کے قریب ہیں تو فوراً اس سے دور چلے جائیں کیونکہ ایٹمی دھماکے کے باعث وہ آگ پکڑ سکتے ہیں۔</p>
			<p>ان اقدامات کے باعث اگر آپ نے ابتدائی دھماکے سے خود کو بچا لیا ہے تو اب ایٹم بم کی تابکاری شعاعیں آپ تک پہنچنے میں 10 سے 20 منٹ لگیں گے۔ یعنی دھماکے کے بعد آپ کو اتنا وقت مزید میسر ہو گا کہ آپ اس کی تابکاری سے بچنے کے لیے اقدامات کر سکیں۔ 20 منٹ میں یہ تابکاری شعاعیں سیدھی نیچے زمین پر آتی ہیں اور اگلے 24 گھنٹے تک دھماکے سے چلنے والی تیز ہوا کے ساتھ ارد گرد پھیلتی چلی جاتی ہے۔ ایسے میں سب سے بہتر یہ ہے کہ آپ دھماکے کی جگہ سے جتنی دور جا سکتے ہوں چلے جائیں۔ اگر آپ دور نہیں جا سکتے تو کسی جگہ چھپ جائیں۔ چھپنے کے لیے بہتر جگہ شہری علاقوں میں کسی عمارت کا بیسمنٹ استعمال کیا جا سکتا ہے۔ اگر اس سے گہری کوئی جگہ میسر ہو تو وہی سب سے بہتر ہے۔</p>
		</section>
	</body>
</document>
