<document>
	<meta>
		<title>سندھ میں ہلچل کے ملکی سیاسی اثرات</title>
		<author>
			<name>عبدالجبارناصر</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16510/</link>
			<copyright-holder>آئی بی سی اردو</copyright-holder>
		</publication>
		<num-words>1434</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سندھ میں حالیہ دنوں پیدا ہونے والی ہلچل نے نہ صرف سندھ بلکہ ملک بھر میں سیاسی غیر یقینی صورتحال پیدا کر دی ہے اور یہ باز گشت بھی سنائی دے رہی ہے کہ سندھ حکومت کی خلاف کسی بھی وقت کوئی بڑی کارروائی ہو سکتی ہے ، گورنر راج اور ایمرجنسی کے نفاذ کی باتیں زبان زدعام ہیں ۔ سندھ کے صوبائی وزیر منظور وسان کا دعویٰ ہے کہ" فروری بہت سخت ثابت ہوگا اور سندھ سے اٹھنے والا دھواں  اسلام آباد اورپنجاب تک پھیل جائے گا "،ان کا یہ بیان بین السطور میں بہت کچھ واضح کر رہا ہے ۔</p>
			<p>پی آئی اے کے ملازمین کے احتجاج کے دوران 2 فروری کو پیش آنے والے سانحہ اور اس کے بعد کے ردعمل کو بھی اسی تناظر میں دیکھا جا رہا ہے ۔بعض ذرائع کا دعویٰ ہے کہ یہ سانحہ ایک سازش ہے اور اس کے پس پردہ کون ہے اس کو تلاش کرنے کی ضرورت ہے ۔پی آئی اے ایکشن کمیٹی کے سربراہ سہیل بلوچ کے بارے میں بھی تحقیق کرنے کی ضرورت ہے کہ یہ صاحب اچانک کیوں سرگرم ہوتے ہیں اور پھر منظر سے کیوںغائب ہوتے ہیں؟پی آئی اے کے بعض یونین رہنمائوں کا دعویٰ ہے کہ ملازمین کی پر امن اورحقوق کی جدو جہدہائی جیک کر کے اب سیاست اور اداروں کے خلاف استعمال کرنے کی کوشش کی جا رہی ہے۔دو فروری کا سانحہ سندھ میں پیش آنے کی وجہ سے سندھ حکومت اور سندھ کی سیاسی قوتوں پر بھی اثرات مرتب ہونا یقینی ہے ،تاہم اس کے اثرات سے ملک کا کوئی حصہ محفوظ نہیں رہ سکتا ہے۔</p>
			<p>سندھ حکومت اوررینجرز کے مابین تین ماہ سے جاری کشیدگی میں کمی آئی ہے اور اس بار پیپلز پارٹی کی حکومت نے رینجرز کے خصوصی اختیارات کی مدت میں توسیع بغیر کسی مزاحمت کے کیا ہے،تاہم رینجرز کی جانب سے کالعدم لیاری امن کمیٹی کے سربراہ عزیر بلوچ کی اچانک گرفتاری نے جہاں گینگ وارکی سیاست کو ایک سخت دھچکا پہنچادیاہے وہیں پیپلز پارٹی کے بعض رہنماؤں کے حوالے سے کئی سوالات پیدا کئے ہیں۔</p>
			<p>بعض حلقوں کا دعویٰ ہے کہ عزیر جان بلوچ پیپلز پارٹی کے خلاف وعدہ معاف گواہ بن گئے ہیں اور اس کی بنیاد پر پیپلز پارٹی کے کئی سینئر اور جونیئر  رہنمائوںپر ہاتھ ڈالنے کی کوشش کی جائے گی اس میں پیپلز پارٹی کی آصف علی زرداری سمیت اعلیٰ قیادت اور کئی صوبائی سابق وفاقی وزراء بھی ہو سکتے ہیں۔</p>
			<p>اس ضمن میں میڈیا میں جو نام اور الزام زیر بحث ہیں اگر ان میں حقیقت ہے تو پھر پیپلز پارٹی کیلئے عزیر جان بلوچ خوفناک ثابت ہوںگے ۔شاید اس کا اداراک پیپلز پارٹی کی قیادت کو بھی ہے اس لئے اب ہر طرف سے لاتعلقی ہو رہی ہے ۔بعض مبصرین کے مطابق یہ لاتعلقی پیپلز پارٹی کے لئے مزید مشکلات کا سبب بنے گی کیونکہ اس حقیقت سے انکار نہیں کہ عزیر جان بلوچ اور ان کے بیشتر ساتھیوں کا تعلق ایک طویل عرصہ تک پیپلز پارٹی سے رہا ہے اور اس کے ناقابل تردید شواہد موجود ہیں ۔</p>
			<p>بعض ذرائع کا دعویٰ ہے کہ لیاری سے منتخب ہونے والے رکن قومی اور دو ارکان سندھ اسمبلی کی اصل نامزدگی بھی پیپلز پارٹی نے عزیر جان بلوچ کے مطالبے پر کی غالباً یہی وجہ ہے کہ پیپلز پارٹی کے ان ارکان پر لیاری گینگ وار کے حوالے سے کئی سوالات اٹھائے جا رہے ہیں۔ پیپلز پارٹی کی جانب سے غالباً پہلی مرتبہ اس طرح لاتعلقی کا اظہارہے جو پیپلز پارٹی کی ایک سیاسی غلطی ہو سکتی ہے۔ جہاں تک عزیر جان بلوچ کا تعلق ہے اس حقیقت سے انکار نہیں ان کا تعلق طویل عرصہ تک جرائم پیشہ سے رہااور لیاری میں وہ حکمرانی کرتے رہے ۔ پیپلز پارٹی سے ان کی ناراضگی کے بعدان کی قربت کیلئے سندھ کی قوم پرست جماعتوں ، تحریک انصاف، مسلم لیگ (ن) سمیت دیگر سیاسی ومذہبی جماعتوں نے بھی تگ دو کی،</p>
			<p>یہاں تک کہ عزیر جان بلوچ نے پیپلز پارٹی سے بغاوت کا اعلان کرتے ہوئے تحریک انصاف میں شمولیت کا فیصلہ بھی کیا اور عمران کے احتجاج کی متعدد بار حمایت بھی کی۔ اس صورتحال میں پیپلز پارٹی کو سیاسی لاتعلقی کا اعلان کرنے کے بجائے جرائم سے لاتعلقی کا اظہار کرتی تو زیادہ مناسب ہوتا۔ ایسی صورت میں عزیر جان بلوچ کی جانب سے خطرات کم ہوتے تاہم اب صورتحال کافی پیچیدہ ہو چکی ہے۔</p>
			<p>رینجرز نے عزیر جان بلوچ کی گرفتاری 30 جنوری 2016ء کو جس انداز میں ظاہر کی ہے اس نے کئی سوالات کو جنم دیا ہے۔ مختلف حلقے یہ سوال اٹھارہے ہیں کہ "دبئی میں موجودعزیر بلوچ کراچی کے مضافات میں اچانک کیسے نمودار ہوا؟دبئی سے کون نکال کر لایا اور کس راستے سے وہ کراچی پہنچے؟" عزیر جان بلوچ کے خاندان کا دعویٰ ہے کہ ان کو تقریبا ًایک سال قبل دبئی سے حراست میں لیکر پاکستان میں منتقل کیا گیا تھا اسی طرح کی اطلاعات متحدہ قومی موومنٹ کے سابق رہنماء حماد صدیقی کے حوالے سے بھی ہیں اور یہ باز گشت بھی سنائی دے رہی ہے کہ عزیر جان بلوچ کے بعد اگلا مرحلہ حماد صدیقی کی گرفتاری کا ظاہر کرنا ہے۔ اداروں کو چاہیے کہ وہ جرائم پیشہ عناصر کو سیاسی بلیک میلنگ کیلئے استعمال کرنے کے بجائے ان کو ان کے جرائم کی نظر سے دیکھیں اور اگر ان کے جرائم میں کسی سیاسی یا حکومتی شخصیت کا دانستہ کردار ہے تو اسے مکمل شواہد کے ساتھ بے نقاب کیا جائے۔</p>
			<p>متحدہ قومی موومنٹ تقریبا 2 سال سے کافی مشکل میں دیکھائی دے رہی تھی لیکن حالیہ چند ماہ میں اس کو اچھی خبریں مل رہی ہیں ۔این اے 246 کے ضمنی اور بلدیاتی انتخابات میںکراچی اور حیدرآباد سے واضح اکثریت نے ایم کیو ایم کو اخلاقی برتری دی اور اب ایم کیو ایم کے قائد الطاف حسین کے لندن میں قائم مقدمات میں ملنے والے ریلیف نے ایم کیو ایم کے حوصلے بلند کئے ہیں مگر کچھ مشکلات اب بھی باقی ہیں ۔ایم کیو ایم نے حالیہ چند ماہ کے دوران صورتحال کو دیکھتے ہوئے اپنی تنظیم میں کافی حد تک ردبدل کیا۔ پہلے نچلی سطحہ پر تنظیمی ڈھانچے کو تبدیل کیا گیا اور اب قائد کی عدم موجودگی میں فیصلے کیلئے 9 رکنی سپریم کونسل قائم کی گئی ہے جبکہ لندن میں موجود رہنماء ندیم نصرت کو رابطہ کمیٹی کا مستقل کنوینئر مقرر کیاگیاہے۔</p>
			<p>ایم کیو ایم کو چاہیے کہ اب ماضی کے حالات سے سبق حاصل کرتے ہوئے مستقبل میں سندھ کے شہری علاقوں میں مثبت تبدیلی اور مسائل کے حل کیلئے اپنا مثبت کردار ادا کرے اور بلا وجہ مخالفت و مخاصمت کا رویہ ترک کر کے بالغ نظری کا مظاہرہ کرے، کیونکہ اب کی بار بھی اگر ایم کیو ایم نے ماضی کی تاریخ دھرائی تو مستقبل سوالیہ نشان بن جائے گا۔ ایم کیو ایم کا میئر کے اختیارات کیلئے احتجاج بھی جاری ہے تاہم پیپلز پارٹی بھی اپنے موقف پر قائم ہے ۔</p>
			<p>وزیر اعلیٰ سندھ سید قائم علی شاہ کا کہنا ہے کہ" جس بلدیاتی نظام کے تحت ایم کیو ایم نے الیکشن میں حصہ لیا ہے اسی کے مطابق اختیارات  بھی ملیں گے" ۔ دوسری جانب صوبے میں بلدیاتی اداروں کی 10711 مخصوص نشستوں کا انتخاب بھی آخر مرحلے میں داخل ہوچکاہے اور امیدواروں کی حتمی فہرست جاری ہو چکی ہے اور اب 8 اور 14 فروری کو انتخاب ہوگا، صوبے میں 30 فیصد سے زائد نشستوں پر پیپلز پارٹی اورایم کیو ایم کے امیدوار بلا مقابلہ کامیاب ہو چکے ہیں۔اس سب کچھ کے باوجود مخصوص نشستوں کا انتخابی عمل سوالیہ نشان ہے کہ انتخاب آیا" شو آف ہینڈ " سے ہوگا یا" خفیہ رائے شماری" کے ذریعے؟</p>
			<p>19 جنوری کو سندھ اسمبلی نے بلدیاتی ایکٹ 2013 میں ترامیم کر کے میئر ڈپٹی میئر ، چئرمین اور وائس چیئرمین کی نشستوں کیلئے خفیہ رائے شماری کے بجائے شو آف ہینڈ کے طریقے کو اختیار کیاجبکہ اس سے دو روز قبل الیکشن کمیشن کوحکومت سندھ نے آگاہ کیا کہ چیئرمین اور وائس چیئرمین کے ساتھ ساتھ تمام مخصوص نشستوں کا انتخاب "شو آف ہینڈ "سے ہوگا جس کی مزید وضاحت انہوں نے الیکشن کمیشن کے نام 27 جنوری کو لکھے گئے خط میں بھی کیاتاہم عملاً الیکشن کمیشن نے حکومت سندھ کے اس فیصلے کو مسترد کرتے ہوئے مخصوص نشستوں کیلئے انتخاب" شو آف ہینڈ" کے بجائے "خفیہ رائے شماری" سے کرانے کا فیصلہ کیا ہے یہی وجہ ہے کہ امیدواروں کو انتخابی نشانات الاٹ کرنے کے ساتھ ساتھ بیلٹ پیپرز کی چھپائی کا عمل بھی تقریبا مکمل ہوچکاہے۔ الیکشن کمیشن کے ذرائع کا کہنا ہے کہ آئین کے مطابق وزیر اعظم اور وزیر اعلیٰ کے انتخاب کے سوا تمام انتخابات میں خفیہ رائے شماری سے ہونگے ،</p>
			<p>اس سے ہٹ کر کوئی بھی طریقہ آئین کے آرٹیکل 226 سے متصادم ہے اور ہم آئین کو توڑ نہیں سکتے۔ بعض مبصرین کا دعویٰ ہے کہ مخصوص نشستوں پر پولنگ سے قبل صوبائی حکومت، سندھ کے بلدیاتی انتخابی قوانین میں ردوبدل کے باوجود خفیہ رائے شماری کے مطابق الیکشن کرانے کے عمل کو چیلنج کر سکتی ہے جس کے بعد مخصوص نشستوں کا انتخاب سوالیہ نشان بن سکتا ہے۔</p>
		</section>
	</body>
</document>
