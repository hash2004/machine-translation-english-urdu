<document>
	<meta>
		<title>نام نہاد "حق اظہار"</title>
		<author>
			<name>نصرت جاوید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/23201/</link>
			<copyright-holder>آئی بی سی اردو</copyright-holder>
		</publication>
		<num-words>1159</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>ذاتی طور پر میں بہت شدت اور سنجیدگی سے یہ محسوس کرتا ہوں کہ مسلمانوں کو ہمارے نبی ﷺ کے بارے میں غیروں کے ادا کئے گستاخانہ کلمات یا بنائے کارٹون چھپنے کے بعد مشتعل ہو کر دوسروں کی جان اور املاک کو نقصان نہیں پہنچانا چاہیے۔ آج کی دُنیا میں اپنا احتجاج ریکارڈ کروانے کے بہت مؤثر طریقے دستیاب ہیں۔ ہمیں ان کو بڑے تخلیقی انداز میں بھرپور طریقے سے ہر صورت استعمال کرنا چاہیے۔ ایسا کرتے ہوئے البتہ ہمیں اس بات کا اہتمام بھی کرنا چاہیے کہ رسول پاکﷺ کی ذاتی زندگی کے وہ تمام پہلو بھی لوگوں کے سامنے لائے جائیں جن کی وجہ سے خلق خدا کی ایک بے پناہ تعداد انہیں رحمتہ اللعالمین کہنے پر مجبور ہوئی۔</p>
			<p>یورپ کے جرائد میں گستاخانہ کلمات یا کارٹون چھپنے کے بعد جب کبھی پاکستان میں ہنگامے پھوٹ پڑتے ہیں تو اسلام آباد میں مقیم یورپی سفارت کار بہت پریشان ہو جاتے ہیں۔ وہ مجھ ایسے صحافیوں سے طویل ملاقاتوں کے ذریعے ایسے ہنگاموں کی وجوہات سمجھنے کی کوشش کرتے ہیں۔ کم از کم میرا سارا وقت انہیں یہ سمجھانے پر صرف ہو جاتا ہے کہ نبی پاکﷺ کی ذات کے بارے میں دُنیا بھر کے مسلمان بہت جذباتی ہیں۔ پاکستان، بھارت یا بنگلہ دیش کے مسلمانوں میں یہ جذبات وارفتگی کی انتہائوں تک چلے جاتے ہیں۔ عقلی رویوں کے دعوے دار بنی یورپ کی حکومتوں اور دیگر اداروں کو اس وارفتگی کا احساس ہونا چاہیے۔</p>
			<p>میرے دلائل سے اختلاف کئے بغیر یورپی سفارت کار اور صحافی مجھے جواب دیتے ہیں تو صرف اتنا کہ اپنے نبیﷺ کی ذات سے تمام تر محبت کے باوجود مسلمانوں کو یہ بات بھی یاد رکھنا چاہیے کہ "آزادیٔ اظہار" یورپی ثقافت کا اہم ترین ستون ہے۔ کوئی شخص آزادیٔ اظہار کے حق کو استعمال کرتے ہوئے چند گستاخانہ کلمات لکھ ڈالے یا کارٹون بنا کر چھاپ دے تو وہاں کی حکومتیں اس ضمن میں کچھ نہیں کرسکتیں۔ مسلمانوں کے جذبات کو خوب سمجھنے کے باوجود یہ حکومتیں اس ضمن میں قطعاََ بے بس ہیں۔</p>
			<p>جرمنی کی چانسلر اینجلامرکل کی حکومت کا شکریہ جس نے حال ہی میں کچھ ایسے فیصلے کئے ہیں جنہوں نے نام نہاد "حقِ اظہار" کی حدودوقیود ہمارے سامنے بے نقاب کر دی ہیں۔ اس ضمن میں میرے غصے کی اصل وجہ یہ بھی ہے کہ "حقِ اظہار" کو بڑی آسانی کے ساتھ فراموش کرنے کے لئے جرمن حکومت کو نبی پاکﷺ کی ذات کی وجہ سے پھوٹے ہنگاموں نے مجبور نہیں کیا۔ یورپ کی ایک بہت ہی ضدی اور طاقت ور لیڈر-اینجلا مرکل- بلکہ ترکی کے صدر کے سامنے "بکری" ہو گئی ہیں۔</p>
			<p>دُنیا کے دیگر ٹی وی چینلز کی طرح جرمنی کے سرکاری سرپرستی میں چلائے جانے والے ایک چینل پر بھی طنز ومزاح پر مبنی ایک ہفتہ وار پروگرام ہوتا ہے۔ <annotation lang="en">Extra-3</annotation> اس کا نام ہے۔ اس پروگرام کی جان <annotation lang="en">Jan Boehmermann</annotation> نامی ایک مشہورو مقبول "مخولیہ" ہے۔</p>
			<p>چند ہفتے قبل اس مسخرے نے اپنے پروگرام میں ترکی کے صدر کی بھد اُڑائی۔ اس پروگرام کے نشر ہونے کے فوری بعد ترکی میں مقیم جرمن سفیر کو وزارتِ خارجہ نے طلب کیا اور اسے صاف الفاظ میں بتایا گیاکہ انقرہ اپنے صدر کی ایسی توہین برداشت نہیں کر سکتا۔ اس احتجاج کی اطلاع پانے کے بعد <annotation lang="en">Boehmermann</annotation> نے ایک گانا تیار کر لیا۔ اس گانے کو اس نے "سلطان اردوان" کا روپ دھار کر اپنے پروگرام میں پیش کیا۔ ترکی کے صدر اس گانے میں ایک گڈریے کی صورت کسی پہاڑی پر بیٹھے بکریوں کے ایک ریوڑ سے ہم کلام ہیں۔</p>
			<p>یہ گانا نشر ہو جانے کے بعد ترکی کی حکومت مزید مشتعل ہو گئی۔ ایک سخت اور باقاعدہ مراسلے کے ذریعے اس نے جرمن حکومت کو اس ملک کا ایک پرانا مگر اب تک کبھی نہ استعمال ہونے والا قانون یاد دلایا۔ اس قانون کے مطابق جرمنی کا کوئی شہری اس ملک کے سربراہ کی "توہین" نہیں کر سکتا جسے برلن اپنا "دوست ملک" گردانتا ہے۔</p>
			<p>ترکی کا احتجاجی مراسلہ وصول کرنے کے بعد جرمن حکومت نے انقرہ کو ہرگز یاد نہیں دلایا کہ اس کے ملک میں اظہارِ رائے نامی کوئی حق ہوتا ہے۔ اس مراسلے کو بلکہ وزارتِ قانون کے پاس بھیج دیا گیا تاکہ وہ اس کا بغور جائزہ لے کر اس بات کا فیصلہ کر سکے کہ <annotation lang="en">Jan Boehmermann</annotation> کو مذکورہ قانون کے مطابق عدالتوں سے سزا دلوائی جا سکتی ہے یا نہیں۔</p>
			<p>وزارتِ قانون کے پاس یہ مراسلہ پہنچ جانے کے بعد <annotation lang="en">Boehmermann</annotation> نے گھبراکر ایک اور پروگرام تیار کیا جس میں ترکی کے صدر کو مزید رگیدنے کے بجائے اعلان کیا تو صرف اتنا کہ وہ چند ہفتوں کے لئے اپنے پروگرام کو بند کر رہا ہے کیونکہ اسے "آرام" کی ضرورت ہے۔</p>
			<p>انسانی حقوق اور پریس کی آزادی کے لئے کام کرنے والی تنظیمیں اس امر سے خوب آگاہ ہیں کہ <annotation lang="en">Boehmermann</annotation> کو اپنا پروگرام روک کر چھٹی پر جانے کا "مشورہ" دیا گیا تھا۔ جبری رخصت کے اس فیصلے پر احتجاج وغیرہ بھی کیا جا رہا ہے۔ تمام صحافیوں یا مزاحیہ پروگرام کرنے والوں نے یک جا ہو کر <annotation lang="en">Boehmermann</annotation> کے دفاع میں اگر چہ وہ "یک جہتی" ہرگز نہیں دکھائی جو کچھ برسوں سے مسلمانوں اور ان کی نظر میں بہت ہی مقدس مانی جانے والی ہستیوں کی توہین کرنے والوں کے بارے میں یورپ کے کئی ممالک میں ایک باقاعدہ مہم کے ذریعے دکھائی گئی تھی۔</p>
			<p>ثابت ہو گیا کہ اظہار کے نام نہاد حق کے مقابلے میں جرمنی جیسی مضبوط ریاست بھی اکثر اپنے مفادات کو ترجیح دینے پر مجبور ہو جاتی ہے۔ ترکی کے صدر کو ان کے اپنے ملک کے صحافی "سلطان اردوان" کہنا شروع ہو گئے ہیں کیونکہ موصوف نے انتہائی سفاکی کے ساتھ اپنے ملک کے اپوزیشن سیاستدانوں اور صحافیوں کا جینا دوبھر کر رکھا ہے۔ یورپ کو "سلطان اردوان" کے آمرانہ رویوں سے مگر کوئی شکایت نہیں۔ وہ <annotation lang="en">Strategic</annotation> وجوہات کی بناء پر ان دنوں بلکہ سارے یورپ کے لاڈلے بن چکے ہیں۔ وجہ ان سے پیار کی صرف وہ معاہدہ ہے جو "سلطان اردوان" نے جرمنی کے ساتھ طے کیا ہے۔ اس معاہدے کے بعد ترکی سے کسی نہ کسی طرح یونان اور بعدازاں یورپ پہنچ جانے والے شامی مہاجرین کو پکڑکر دوبارہ ترکی بھیج دیا جائے تو وہاں کی حکومت ان مہاجرین کو اپنے ہاں بسانے کا بندوبست کرے گی۔ اس بندوبست کو یقینی بنانے کے لئے ترکی کو تین ارب یورو فراہم کرنے کا وعدہ بھی ہوا ہے اور ساتھ ہی اس بات کی یقین دہانی بھی کرائی گئی ہے کہ ترکی کے پاسپورٹ پر سفر کرنے والے اب یورپ کے کسی بھی ملک میں آزادی سے آجا سکیں گے۔</p>
			<p>مختلف یورپی ممالک میں شامی مہاجرین کی آمد نے وہاں کی کئی حکومتوں کے لئے بے تحاشہ مسائل پیدا کردئیے ہیں۔ ان کی وجہ سے یورپ میں دائیں بازو کی کئی نسل پرست جماعتیں کئی برسوںتک تقریباََ گمنام اور بے اثر رہنے کے بعد اب اپنی مقبولیت کی انتہائوں کو چھورہی ہے۔ یورپ کونسل پرست فسطائیت سے بچانے کے لئے جرمن حکومت اب ترکی کے "سلطان اردوان" کے آگے سرنگوں ہونے پر مجبور ہو گئی ہے۔ مجھے قوی امید ہے کہ اب کوئی یورپی صحافی یا سفارت کار میرے ساتھ ملاقاتوں کے دوران اپنے ملک میں اظہار آزادی کے بنیادی حق کا چرچا کرنے سے پرہیز کرے گا۔</p>
		</section>
	</body>
</document>
