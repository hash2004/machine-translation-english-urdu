<document>
	<meta>
		<title>نواز شریف کی نیب پر تنقید، حالات بتا رہے ہیں کہ بہت کچھ ہونے والا ہے: خورشید شاہ</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/17392/</link>
			<copyright-holder>آئی بی سی اردو</copyright-holder>
		</publication>
		<num-words>849</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>قومی اسمبلی میں قائد حزب اختلاف سید خورشید شاہ کا کہنا ہے کہ نیب نے پنجاب میں قدم بڑھایا تو نواز شریف نے بیان دیا جس سے حالات بتا رہے ہیں کہ بہت کچھ ہونے والا ہے۔</p>
			<p>اپوزیشن لیڈر سید خورشید شاہ نے کہا کہ نیب نے پنجاب میں قدم بڑھایا تو نواز شریف نے بیان دیا جس سے حالات بتا رہے ہیں کہ بہت کچھ ہونے والا ہے، نیب کے بارے میں وزیراعظم کے بیان پر حیرت ہوئی، وزیراعظم نے بیان پر تنقید کے لیے ٹائمنگ اور جگہ مناسب نہیں چنی، اگر انہیں ایسی بات کرنا تھی تو پارلیمنٹ میں آکر کہتے اور اسے اعتماد میں لیتے۔ انہوں نے کہا کہ وزیراعظم پارلیمنٹ کو کچھ نہیں سمجھتے البتہ کنٹینر سیاست جاری رہتی تو پارلیمنٹ کی اہمیت بھی برقرار رہتی۔</p>
			<p>خورشید شاہ نے کہا کہ جب دوسرے صوبوں میں نیب کام کر رہی تھی تو حکومت خاموش تھی لیکن جب پنجاب کا نمبر آیا تو وزیراعظم کا بیان سامنے آیا اور جب چھوٹے صوبوں میں کارروائی ہو رہی تھی تو حکومت کے وزرا کو زیادتی نظر نہیں آرہی تھی۔ انہوں نے کہا کہ مجھے صرف نیب کے طریقہ کار پر اعتراض ہے اور کچھ نہیں، نیب بس اپنا طریقہ ٹھیک کرے ، نیب بغیر تفتیش کے لوگوں کو ملزم ٹھہراتی ہے جب کہ ہونا یہ چاہیے کہ مکمل تفتیش کے بعد چارج شیٹ ہو اور ثبوت سامنے آنے کے بعد کارروائی کی جائے۔ انہوں نے کہا کہ نیب پر اعتراض سے نواز شریف سے متفق ہوں لیکن نیب کے بارے میں ہماری اپنی رائے ہے اس پر (ن) لیگ کو اس بیان پر سپورٹ نہیں کرتے۔ ان کا کہنا تھا کہ چیئرمین نیب کو چننے میں میرا بھی کردار ہے کیونکہ چیئرمین کا انتخاب اپوزیشن کی مشاورت سے ہوا ہے ایسا لگتا ہے کہ ہم نے غلط بندہ چن لیا ہے۔</p>
			<p>اپوزیشن لیڈر کا کہنا تھا کہ رانا ثنا اللہ نے کہا کہ ہم نے پچھلے 7 سالوں میں کوئی کرپشن نہیں کی، اس سے یہ لگتا ہے کہ انہوں نے پہلے کرپشن کی ہے لہٰذا اب ہم کرپشن کرپشن کھیلنا نہیں چاہتے، احتساب سب کے لیے ہونا چاہیے، حکومتیں گرانے کا نیا طریقہ احتساب آگیا ہے جو ہمارے خلاف استعمال ہوا۔ انہوں نے کہا کہ نواز شریف کی تنقید کے بعد نیب ریفارمز متنازع ہو جائیں گی اور اب اچھی اصلاحات بھی بری لگیں گی لہٰذا نواز شریف اگر ایسی باتیں نہ کرتے تو ریفارمز پر اچھا کام ہوتا لیکن اب ان ریفارمز پر تنقید ہوگی کہ سیاستدان اپنے آپ کو بچانے کے لیے طریقہ کار تبدیل کر رہے ہیں۔ انہوں نے کہا کہ کسی بھی کام کے لیے اپوزیشن کے ساتھ بات کرنے پر ماحول بنانا پڑتا ہے لیکن نواز شریف کے دوست اس ماحول کو بگاڑ رہے ہیں، ان کے دوست اتنے قد آور نہیں، نواز شریف کو ہر مرتبہ اپنے ہی دوستوں سے خطرہ رہا جب کہ ان کے دوست کسی کو کچھ بھی کہتے ہیں تو نواز شریف اس پر چپ رہتے ہیں۔</p>
			<p>خورشید شاہ کا کہنا تھا کہ وزیراعظم کے بیان کے بعد لوگوں میں کھلبلی مچ گئی ہے، ہمیں نہیں معلوم کہ وزیراعظم نے کس خطرے کی بو سونگھی۔ انہوں نے کہا کہ سیاستدانوں نے ایک دوسرے کو چور چور کہہ کر بڑا کمزور کیا، یہ ساری باتیں حکومت بھی کہتی ہے لیکن جب کوئی جواب دیتا ہو توحکومت کہتی ہے زیادتی ہو رہی ہے۔ ان کا کہنا تھا کہ وزیراعظم نے کہا کہ اب ان کے پاس 91 والے اختیارات نہیں جب کہ بظاہرایسا کوئی نہیں جو وزیراعظم کی طاقت چھینے کیونکہ صدر ممنون حسین تو بیچارے خود وزیراعظم کے ممنون ہیں ان میں اتنی طاقت نہیں کہ وہ نواز شریف سے اختیارات چھینیں۔</p>
			<p>قائد حزب اختلاف نے کہا کہ بظاہر نواز شریف اور آرمی چیف کے اچھے تعلقات ہیں تو پھر آخر کون ہے جو نواز شریف کے اختیارات چھیننا چاہتا ہے، میں حیران ہوں کہ نواز شریف سے ان کے 91 والے اختیارات کس نے چھینے اور کس نے انہیں دھمکی دی جب ملک کا وزیراعظم اس قسم کی باتیں کرے تو اس کا کچھ نہ کچھ مطلب ہوتا ہے تاہم نوازحکومت کو اندر سے کوئی خطرہ نہیں۔ انہوں نے کہا کہ نواز شریف اگر جمہوریت کو پامال کریں گے اور سسٹم کو خطرہ پہنچائیں گے تو سب سے پہلے ہم ان کے آگے کھڑے ہوں گے لیکن نواز شریف کے لوگ جمہوریت کو خطرے میں ڈالنے کے حالات پیدا کر رہے ہیں۔</p>
			<p>خورشید شاہ کا کہنا تھا کہ برے وقت میں ہم نے (ن) لیگ پر کوئی احسان نہیں کیا، ہم نے حکومت کو نہیں بلکہ جمہوریت اور پارلیمنٹ کو بچایا ہے جس کا ہم کوئی احسان نہیں جتاتے۔ ایک سوال کے جواب میں انہوں نے کہا کہ چوہدری نثار نے ایف آئی اے کی کارکردگی پر کمیشن بنانے کی بات کی تو پھر انہیں نیب کی کارکردگی پر بھی کمیشن بنانا چاہیے ۔ انہوں نے کہا کہ سیاست میں صبر اور تحمل لازمی ہے، اگر کوئی جذباتی ہو جائے تو سیاست نہیں کی جا سکتی جب کہ دم پر پاؤں والی سیاست مناسب نہیں ہے۔ ان کا کہنا تھا کہ جنرل راحیل شریف ایک دلیر سپہ سالار ہیں جس ملک کے دلیر سپہ سالار ہوں وہ خوفزدہ نہیں ہوتے، راحیل شریف پہلے دن سے حالت جنگ میں آئے ہیں وہ مدت ملازمت میں توسیع لے کر اپنا نام تاریخ سے ختم نہیں کریں گے۔</p>
		</section>
	</body>
</document>
