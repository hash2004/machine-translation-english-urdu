<document>
	<meta>
		<title>واقعۂ نوح</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq November 2018</name>
			<year>2018</year>
			<city>Lahore</city>
			<link>http://www.javedahmedghamidi.org/#!/ishraq/5bd801d29ee4cd9b6391b963?articleId=5bd809a09ee4cd9b6391b9c2</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>یہ انسانی تاریخ کا ایک اہم واقعہ ہے جس کا بیان ہمیں کئی مذہبی روایات میں ملتا ہے۔ بائیبل میں تاریخی ترتیب کے ساتھ اس کی تفصیل آئی ہے تو قرآن میں تذکیری اندازکے مطابق جستہ جستہ اس کے متعلق بہت سی باتیں بیان کی گئی ہیں۔ یہ دونوں کتابیں الہامی ہونے کے لحاظ سے چونکہ ایک ہی روایت کی امین ہیں اور ان میں اکثر و بیش تر واقعات باہم موافق پائے جاتے ہیں، اس لیے ان میں یہ واقعہ بھی اپنی اصل کے لحاظ سے ایک ساآیاہے۔ تاہم، کئی مقامات پر یہ اپنے بیان میں مختلف بھی ہوگیاہے اور تورات کی نقل میں غلطی، اِلحاق اور تحریف جیسے امکانات کے ہوتے ہوئے ایساہوجاناناممکن نہیں ہے۔ اس واقعہ کی تفصیلات کیاہیں؟ان سے توہم سب لوگ واقف ہیں اور اُنھیں یہاں بیان کرنے کی کوئی خاص ضرورت بھی نہیں، مگر اس کے بارے میں چندسوالات ایسے پیداہوتے ہیں جو شدت سے اس بات کا تقاضاکرتے ہیں کہ اُن کے تشفی بخش جواب ضروردیے جائیں، مثال کے طور پر:</p>
			<list>
				<li>۱۔ حضرت نوح علیہ السلام کیا سب انسانوں کی طرف مبعوث ہوئے؟</li>
				<li>۲۔ طوفان نوح کیاپوری زمین پرآیا؟</li>
				<li>۳۔ اُن کی کشتی میں کون سوارہوئے؟</li>
				<li>۴۔ کیانوح کے اہل محض اہل ہونے کی بناپرسوارہوئے؟</li>
				<li>۵۔ آج کے سب انسان کس کی اولادہیں؟</li>
				<li>۶۔ سیدنا ابراہیم کیاواقعی حضرت نوح کی نسل سے ہیں؟</li>
			</list>
			<p>ہم ذیل میں ان سوالات کے جواب میں اپنی معروضات پیش کرتے ہیں:</p>
			<heading>۱۔ حضرت نوح علیہ السلام کیاسب انسانوں کی طرف مبعوث ہوئے؟</heading>
			<p>عام طور پر خیال کیاگیاہے کہ نوح علیہ السلام کی بعثت اُن کے زمانے کے سب انسانوں کی طرف ہوئی۔ اس خیال کی دلیل اس کے سواکچھ نہیں کہ آدم اورنوح کازمانہ چونکہ بہت قریب کاہے، اس لیے غالب اِمکان یہی ہے کہ آدم کی نسل ابھی ایک ہی جگہ قیام رکھتی ہوگی اورنوح کوان سب کی طرف مبعوث کردیاگیاہوگا۔ قرآن کے بیانات اس زمانی قرب کی بالکل تائیدنہیں کرتے۔ مثلاً اس میں بتایا گیا ہے کہ نوح سے پہلے آدم کی اولادمیں نبوت کا باقاعدہ سلسلہ قائم رہا ہے۔ ۱؂ یہ، ظاہر ہے کہ ان دونوں کے درمیان میں پائی جانے والی ایک لمبی مدت پردلالت کرتا ہے۔ یہ بھی بتایاگیاہے کہ نوح کے زمانے میں شرک کی پوری رام لیلا، ود، سواع، یغوث، یعوق اور نسر کی صورت میں وجود پذیر ہو چکی تھی۔ ۲؂ اس کاوجودبھی دلالت کرتا ہے کہ انسان کی پیدایش کے بعداچھاخاصازمانہ گزرچکاہے کہ اس طرح کی ہستیاں اپنی موت کے عرصۂ دراز بعدہی خداؤں کی صورت میں ڈھلاکرتی ہیں۔ بلکہ بائیبل کے بیانات کو اگر صحیح مان لیا جائے توآدم اور نوح کی پیدایش میں پائی جانے والی مدت توبالکل متعین ہو کرہمارے سامنے آجاتی ہے، یعنی ۱۰۵۶ سال۔ اس میں اُن کی بعثت تک کی عمر مزید شامل کی جا سکتی ہے۔ اب اس قدرطویل زمانے کے ساتھ ساتھ انسان کی انتہادرجے کی تجسس پسندفطرت، سماجی ومعاشرتی عوامل اور معیشت کی مجبوریوں کااگرلحاظ رہے تو یہ فرض کر لینا بالکل محال ہو جاتا ہے کہ انسان زمانۂ نوح میں ایک ہی علاقے میں قیام پذیررہا ہوگا اورمختلف علاقوں میں ہجرت نہ کرگیاہوگا۔ قیاس یہی کہتا ہے کہ نوح کے زمانے تک جس طرح آدم کی اولادسے مختلف نسلیں ظہورمیں آچکی ہوں گی، اسی طرح یہ سب لوگ زمین کے مختلف علاقوں میں آبادبھی ہو گئے ہوں گے۔ سوان حالات میں یہ مان لینا کسی طرح ممکن نہیں رہتا کہ ایک پیغمبرکوایک وقت میں سب انسانوں کی طرف مبعوث کردیاجائے، بلکہ یہی بات قوی معلوم ہوتی ہے کہ حضرت نوح کی بعثت سب کے بجاے بعض لوگوں کی طرف کی گئی ہو۔ اور یہ وہ بات ہے جسے قرآن مجیدنے بھی لفظوں میں بیان کردیاہے۔ فرمایا ہے:</p>
			<blockquote>
				<annotation lang="ar"><p>اِنَّآ اَرْسَلْنَا نُوْحًا اِلٰی قَوْمِہٖٓ اَنْ اَنْذِرْ قَوْمَکَ مِنْ قَبْلِ اَنْ یَّاْتِیَھُمْ عَذَابٌ اَلِیْمٌ. (نوح ۷۱: ۱) </p></annotation>
				<p>”ہم نے نوح کو اُس کی قوم کی طرف رسول بنا کر بھیجاکہ اپنی قوم کو خبردار کرو، اِس سے پہلے کہ ایک دردناک عذاب اُن پر آجائے۔“</p>
			</blockquote>
			<p>یہاں واضح طورپرفرمایاہے کہ ہم نے نوح کی بعثت اُس کی قوم کی طرف کی اور یہ کہتے ہوئے کی کہ اپنی قوم کو خبردار کرو۔ نوح کی اس قوم کا ذکر قرآن نے مختلف پیراؤں میں اور باربارکیاہے۔ اس تسلسل اورتکرارسے اُن کی قوم کا یہ ذکر اُس وقت بے جا اورقطعی مہمل قرار پاتا ہے، جب قوم نوح کے علاوہ کوئی دوسری قوم سرے سے پائی نہ جاتی ہو اور حضرت نوح کوتمام انسانوں کی طرف مبعوث کیاگیاہو۔</p>
			<heading>۲۔ طوفان نوح کیا پوری زمین پر آیا؟</heading>
			<p>اس بارے میں رائج راے یہی ہے کہ طوفان نوح پورے کرۂ ارض پر آیا۔ اس راے کی بنیاداصل میں قرآن اور بائیبل، دونوں میں آنے والا محض ایک لفظ، یعنی ”زمین“ ہے۔ قرآن میں اس کے لیے ’الْاَرْض‘ استعمال ہوا ہے اور لوگوں نے اس سے پوری زمین مراد لے لی ہے، حالاں کہ ہم جانتے ہیں کہ یہ قرآن میں جس طرح پوری زمین کے لیے آتا ہے، اسی طرح زمین کے کسی خاص حصہ کے لیے معہودہوکربھی آتا ہے۔ فرعون کے بارے میں فرمایا ہے:</p>
			<blockquote>
				<annotation lang="ar"><p>اِنَّ فِرْعَوْنَ عَلَا فِی الْاَرْضِ. (القصص ۲۸: ۴) </p></annotation>
				<p>”واقعہ یہ ہے کہ سرزمین مصرمیں فرعون نے سرکشی اختیارکرلی تھی۔“</p>
			</blockquote>
			<p>یہاں <annotation lang="ar">’الْاَرْض‘</annotation> کا لفظ زمین کے ایک مخصوص حصے، یعنی مصر کے لیے آیا ہے کہ فرعون کی سرکشی اس کے زیرنگیں علاقے میں تھی، نہ کہ پورے کرۂ ارض میں۔ بالکل اسی طرح حضرت نوح کی دعاہو، اُن کی قوم پرآنے والے عذاب کا ذکر ہو یا اس عذاب کے اختتام کا بیان ہو، ان سب مقامات پر ”زمین“ کا لفظ اپنے معہودکے اعتبار سے آیا ہے اور اس سے مراد وہ مخصوص علاقہ ہے، جہاں اُن کی قوم آبادتھی۔ اس معہودکوماننے کی وجہ یہ ہے کہ یہ معمول میں آنے والا کوئی طوفان نہیں، بلکہ خداکاعذاب تھا، اس لیے ضروری تھا کہ یہ اُن لوگوں پر اوراُسی علاقے میں آئے، جہاں خدا کی طرف سے اِتمام حجت کیاجاچکاہو۔</p>
			<p>ہماری راے میں بائیبل کا بیان اس معاملے میں قرآن سے مختلف نہیں، بلکہ اُس کے عین مطابق ہے۔ اس میں بھی ”زمین“ یا ”روے زمین“ جیسے الفاظ سے مراداصل میںیہی معہودذہنی ہے۔ باقی اس کے راویوں کاحسن کمال ہے کہ اُنھوں نے ہمارے لوگوں کی طرح پہلے اسے پوری زمین قراردیااورپھراسی کے مطابق سارے واقعہ کو بیان کر دیا۔</p>
			<heading>۳۔ اُن کی کشتی میں کون سوار ہوئے؟</heading>
			<p>یہ سوال اصل میں دوضمنی سوالات پر مشتمل ہے: ایک یہ کہ کون سے جانور سوارہوئے؟دوسرے یہ کہ انسانوں میں کون کون سوار ہوئے؟جہاں تک پہلے سوال کا تعلق ہے تو اس کا جواب عام طورپریہ دیاگیاہے کہ حضرت نوح کوحکم ہوا تھا کہ وہ ہرقسم کے جانوروں کانرومادہ اپنے ساتھ کشتی میں سوار کر لیں۔ اس کے لیے قرآن اور بائیبل، دونوں میں آنے والے لفظ <annotation lang="ar">’کُلّ‘</annotation> کو دلیل بنایا گیا ہے، دراں حالیکہ ہم جانتے ہیں کہ قرآن میں اس <annotation lang="ar">’کُلّ‘</annotation> کا استعمال جس طرح ہر ہر چیز کے لیے ہوا ہے، اسی طرح کچھ مخصوص چیزوں کے لیے بھی ہوا ہے، جیسا کہ اس آیت میں:</p>
			<blockquote>
				<annotation lang="ar"><p>وَھُوَ الَّذِیْ خَلَقَ الَّیْلَ وَالنَّھَارَ وَالشَّمْسَ وَالْقَمَرَ کُلٌّ فِیْ فَلَکٍ یَّسْبَحُوْنَ. (الانبیاء ۲۱: ۳۳) </p></annotation>
				<p>”حقیقت یہ ہے کہ وہی ہے جس نے رات اور دن بنائے اور سورج اور چاند کو پیدا کیا ہے۔ اِن میں سے ہر ایک (اپنے) ایک مدار میں گردش کر رہا ہے۔“</p>
			</blockquote>
			<p>یہاں <annotation lang="ar">’کُلّ‘</annotation> سے مرادیہ نہیں ہے کہ ہرچیزاپنے مدارمیں گردش کر رہی ہے، بلکہ اس کا مطلب ہے کہ سورج اور چاند، ان میں سے ہرکوئی اپنے مدارمیں گردش کررہاہے۔ یہی معاملہ حضرت نوح کودیے جانے والے حکم کاہے۔ اس میں بھی <annotation lang="ar">’کُلّ‘</annotation> معہود ذہنی کے لحاظ سے بولا گیا ہے اور اس سے مراد کچھ خاص جانور ہیں جواُن لوگوں کے تصرف میں اور ان کی عمومی ضروریات کے لیے ہیں۔ <annotation lang="ar">’کُلّ‘</annotation> یہاں عہد کے لیے ہے، اس کی دلیل طوفان کے موقع پراس کا استعمال ہے اور یہ ایسا ہی استعمال ہے، جیسا کہ ہم اپنی زبان میں کسی علاقے میں آنے والے سیلاب کے پیش نظراعلان کریں: لوگو، ”سب“ مال اورجانورلے کریہاں سے نکل جاؤ۔ ظاہر ہے، اس سے مرادہماری ضرورت اور استعمال کے جانورہی ہوں گے، نہ کہ درندوں، پرندوں، چرندوں اورکیڑوں مکوڑوں سمیت دنیابھرکے سب جانور۔ ۳؂</p>
			<p>ہمارے نزدیک اگربائیبل کے راویوں کی حاشیہ آرائی سے قطع نظرکرلیاجائے تو اس میں بھی ”کل“ اور ”ہر قسم“ وغیرہ کے الفاظ اصلاً اسی طریقہ سے آئے ہیں اور ان سے مرادکچھ خاص جانورہی ہیں، اس لیے کہ یہی بات زبان کے اصولوں کے مطابق ہے اور اسی بات کا اِمکان نوح اوراُن کی کشتی کے حجم کے تناظرمیں تسلیم کیا جا سکتا ہے۔ ۴؂ بلکہ ”کل“ کا لفظ بول کرکچھ خاص چیزوں کومرادلینے کی ایک اورمثال ہمیں تورات کے اِسی مقام پرمل جاتی ہے۔ فرمایا ہے: ”تو ہر طرح کی کھانے کی چیزلے کر اپنے پاس جمع کر لینا“۔ ۵؂ ظاہر ہے، اس میں ”ہرطرح کی کھانے کی چیز“ سے مراد عام طور پر اُن کے کھانے میں آنے والی چیزیں ہی ہیں۔</p>
			<p>دوسرے سوال کاکہ اس کشتی میں کون لوگ سوارہوئے، بعض حضرات کی طرف سے یہ جواب دیاگیاہے کہ اس میں صرف نوح کے گھروالے ہی سوار ہوئے۔ یہ اصل میں تورات کا بیان ہے اوروہیں سے ہمارے ہاں رواج پا گیا ہے۔ وگرنہ ہم جانتے ہیں کہ نوح پراُن کی قوم کے بھی بعض لوگ ایمان لاچکے تھے، ۶؂ اورواضح سی بات ہے کہ اُن کے لیے بھی اب یہی فیصلہ ہونا تھا کہ وہ نوح کی کشتی میں بیٹھ کر لازماًنجات پائیں۔ قرآن مجیدنے اس بات کوبڑی صراحت کے ساتھ لفظوں میں بھی بیان کردیاہے:</p>
			<blockquote>
				<annotation lang="ar"><p>قُلْنَا احْمِلْ فِیْھَا مِنْ کُلٍّ زَوْجَیْنِ اثْنَیْنِ وَاَھْلَکَ اِلَّا مَنْ سَبَقَ عَلَیْہِ الْقَوْلُ وَمَنْ اٰمَنَ وَمَآ اٰمَنَ مَعَہٗٓ اِلَّا قَلِیْلٌ. (ہود ۱۱: ۴۰)</p></annotation>
				<p>”ہم نے کہا: ہر قسم کے (جانوروں کے) جوڑے اِس میں رکھ لو، (نر و مادہ) دو دو اور (اُن کے ساتھ) اپنے گھر والوں کو بھی اِس کشتی میں سوار کرا لو، سواے اُن کے جن کے بارے میں حکم صادر ہو چکا ہے، اور اُن کو بھی جو ایمان لائے ہیں اور تھوڑے ہی لوگ تھے جو اُس کے ساتھ ایمان لائے تھے۔“</p>
			</blockquote>
			<p>دیکھ لیاجاسکتاہے کہ یہاں <annotation lang="ar">’وَمَنْ اٰمَنَ‘</annotation> کو <annotation lang="ar">’اَھْلَکَ‘</annotation> پرعطف کیاگیاہے۔ یہ مغایرت کاتقاضاکرتااوریوں بڑی خوبی سے اس بات کو بیان کر دیتا ہے کہ نوح کو اپنے اہل کے علاوہ کچھ اورمومنین کو بھی سوارکرنے کا حکم ہوا تھا۔</p>
			<heading>۴۔ کیا نوح کے اہل محض اہل ہونے کی بنا پر سوار ہوئے؟</heading>
			<p>حضرت نوح کے اہل کوکشتی میں سوارکرنے کا حکم کس بنیادپر دیا گیا؟بعض حضرات کے نزدیک اس کی وجہ اُن کا محض حضرت نوح کے اہل میں سے ہوناہے۔ یہ راے بنیادی طورپرتورات میں آنے والے ایک حکم سے مترشح ہوتی ہے:</p>
			<blockquote>
				<p>”اورخداوندنے نوح سے کہا کہ تواپنے پورے خاندان کے ساتھ کشتی میں آ، کیونکہ میں نے تجھی کو اپنے سامنے اس زمانہ میں راست باز دیکھا ہے۔“ (کتاب پیدایش ۷: ۱)</p>
			</blockquote>
			<p>اسے پڑھ کربادی النظرمیں یہی مفہوم ہوتا ہے کہ اُس وقت صرف نوح راست بازتھے اور یہ اُن کی راست بازی کا گویا انعام تھا کہ اُن کا خاندان بھی محض اُن کاخاندان ہونے کی وجہ سے بچا لیا جائے۔</p>
			<p>اس راے کو ایک اورطرح سے بھی بیان کیا گیا ہے، وہ یہ کہ حضرت نوح کوچونکہ منکرین کی طرف سے مار دینے کی دھمکی دی گئی تھی، اس لیے اُن کی دعاکی قبولیت اس طرح سے ہوئی کہ اُنھیں اُن کے خاندان سمیت بچا لیا گیا۔ اس کی دلیل میں قرآن کے اُن مقامات کو پیش کیا گیا ہے، جہاں نوح کو اپنے گھر والوں کو کشتی میں سوارکرنے کا حکم دیتے ہوئے <annotation lang="ar">’اَھْلَکَ‘</annotation> کا لفظ استعمال ہوا ہے۔ اس لفظ سے یہ نتیجہ نکالاگیاہے کہ اس معاملہ میں اُن کے اہل کے لیے اُن کا اہل ہونا ہی مدار نجات تھا۔ اس کی تائیدمیںیہ دلیل بھی لائی گئی ہے کہ جب نوح کا بیٹا عذاب کی گرفت میں آگیا اور انھوں نے <annotation lang="ar">’اِنَّ ابْنِیْ مِنْ اَہْلِیْ‘</annotation> (ہود ۱۱: ۴۵) کہتے ہوئے خداسے التجاکی تو اس کے جواب میں یہ کہنے کے بجاے کہ وہ ایمان نہ لایا تھا، اس لیے غرق ہوا، یہ کہا گیا: <annotation lang="ar">’اِنَّہٗ لَیْسَ مِنْ اَہْلِکَ‘</annotation>، وہ تمھارے اہل میں سے نہ تھا، اس لیے غرق ہوا (ہود ۱۱: ۴۶)۔</p>
			<p>یہ راے جن حضرات نے پیش کی ہے، اُن سے جس طرح اسلام کے بنیادی اصولوں سے یک سراِعراض ہوا ہے، اِسی طرح خاص اس واقعہ کے بارے میں بیان کردہ تصریحات سے بھی مکمل طورپرصرف نظرہوگیاہے۔ ہم جانتے ہیں کہ اسلام میں حسب نسب کی حیثیت فقط باہمی تعارف اورپہچان کی ہے۔ خدا کے ہاں اگرکسی چیزکی اہمیت ہے تو وہ ایمان اورعمل صالح کی ہے۔ بالخصوص اُس کی عدالت میں، چاہے وہ عدالت آخرت کی ہویارسالت کے نتیجے میں اس دنیا میں برپاکردی گئی ہو۔ چنانچہ یہ بات کسی طرح باورنہیں آتی کہ حضرت نوح کورسول بناکربھیجاجائے اور منکرین کی تکذیب کے نتیجے میں عذاب سرپرآن پہنچے اوراُس وقت نجات کے فیصلے حق وباطل کے بجاے نسل اور خاندان کی بنیاد پر کیے جائیں، اورنوح کے اہل وعیال جواُن کی دعوت کے براہ راست مخاطب بھی ہیں، محض اُن کے اہل ہونے کی وجہ سے بچالیے جائیں۔ اس کے برخلاف، اگرقرآن کی تصریحات دیکھی جائیں تو وہ اس سارے معاملے کو ایک اورطرح سے بیان کرتی ہیں۔ ان کے مطابق یہ سب ایمان اورکفرکی بنیادپرہوا۔ نوح اپنی قوم کودعوت دیں یا اُنھیں تنبیہ کریں۔ نجات کی دعاکریں یا عذاب کی درخواست کریں۔ خد ااپنے عذاب کا فیصلہ سنائے یانجات پانے والوں کا بیان کرے۔ کامیابی کا مژدہ سنائے یاناکام ہونے والوں پرلعنت کا بیان کرے؛۷؂ اس طرح کے ہر موقع پر ایمان و کفر، توحید و شرک، رسول کی معیت اور اس کی تکذیب ہی کاصراحت سے ذکرہوا ہے۔ اوریہی وجہ ہے کہ حضرت نوح کوجب حکم دیاگیاکہ وہ لوگوں کوکشتی میں سوارکریں تواُس وقت بھی اسی اصل اصول پراُن سے فرمایا ہے:</p>
			<blockquote>
				<annotation lang="ar"><p>قُلْنَا احْمِلْ فِیْھَا مِنْ کُلٍّ زَوْجَیْنِ اثْنَیْنِ وَاَھْلَکَ اِلَّا مَنْ سَبَقَ عَلَیْہِ الْقَوْلُ وَمَنْ اٰمَنَ وَمَآ اٰمَنَ مَعَہٗٓ اِلَّا قَلِیْلٌ. (ہود ۱۱: ۴۰)</p></annotation>
				<p>”ہم نے کہا: ہر قسم کے (جانوروں کے) جوڑے اِس میں رکھ لو، (نر و مادہ) دو دو اور (اُن کے ساتھ) اپنے گھر والوں کو بھی اِس کشتی میں سوار کرا لو، سواے اُن کے جن کے بارے میں حکم صادر ہو چکا ہے، اور اُن کو بھی جو ایمان لائے ہیں اور تھوڑے ہی لوگ تھے جو اُس کے ساتھ ایمان لائے تھے۔“</p>
			</blockquote>
			<p>یہ حکم حسب نسب کے بجاے ایمان کی بنیادپردیاگیا، اس بات کی دلیل <annotation lang="ar">’اَہْلَکَ‘</annotation> پرآنے والا <annotation lang="ar">’اِلَّا مَنْ سَبَقَ عَلَیْہِ الْقَوْلُ‘</annotation> کااستثناہے اور اس کے بعد ’وَمَنْ اٰمَنَ‘ کے الفاظ میں بیان ہونے والا وصف ایمان ہے۔ یہ دوچیزیں بڑی وضاحت سے بتارہی ہیں کہ اس معاملہ میں نوح کے خاندان کی نجات کے لیے ایمان ہی اصل معیار قرار دیا گیا۔ بلکہ ایک اورمقام پر <annotation lang="ar">’اِلَّا مَنْ سَبَقَ عَلَیْہِ الْقَوْلُ‘</annotation> کے بعد <annotation lang="ar">’وَلَا تُخَاطِبْنِیْ فِی الَّذِیْنَ ظَلَمُوْا اِنَّھُمْ مُّغْرَقُوْنَ</annotation>۸؂‘ کے الفاظ کے ذریعے سے اس معیارکوایمان وکفر، دونوں پہلوؤں سے خوب واضح کر دیا گیا ہے۔ یہ تورہی اصولی بات۔ اب جہاں تک اس راے کے حق میں دی گئی پہلی دلیل کا تعلق ہے توہم اس پرعرض کریں گے کہ <annotation lang="ar">’اَھْلَکَ‘</annotation> کے لفظ اور اس کی تکرارکایہ مطلب ہرگزنہیں ہے کہ اہل محض اہل ہونے کی بنا پر سوار کر لیے جائیں۔ قرآن مجیدمیں اس واقعہ کے ذیل میں دو مقامات پر <annotation lang="ar">’اَھْلَکَ‘</annotation> کا لفظ استعمال ہوا ہے، مگران دونوں مقامات پر وہ اپنے عموم کے بجاے تخصیص میں ہوا ہے۔ یعنی، اس لفظ سے مراد تمام اہل وعیال سرے سے ہے ہی نہیں کہ اس سے کوئی شخص اہل ہونے کونجات کی وجہ قرار دے۔ مذکورہ بالاآیت میں اس تخصیص کی دلیل اس لفظ کو استعمال کرنے کا موقع اور اس پرعطف ہونے والے <annotation lang="ar">’وَمَنْ اٰمَنَ‘</annotation> کے الفاظ ہیں۔ دوسرے اس پرآنے والا <annotation lang="ar">’اِلَّا مَنْ سَبَقَ عَلَیْہِ الْقَوْلُ‘</annotation> کا استثنا ہے جس نے واضح طور پر بتادیاہے کہ سوار ہونے کے اس حکم میں اہل سے آپ کے تمام اہل نہیں، بلکہ وہ خاص اہل مرادہیں جن کے بارے میں خدا کے عذاب کا فیصلہ صادرنہیں ہو چکا۔ بلکہ دوسری جگہ پراِس استثنا کے بعدآنے والے <annotation lang="ar">’وَلَا تُخَاطِبْنِیْ فِی الَّذِیْنَ ظَلَمُوْا‘</annotation> کے الفاظ نے توسلبی طریقے سے بھی اس تخصیص کو نمایاں کر دیا ہے۔ سو <annotation lang="ar">’اَھْلَکَ‘</annotation> میں پائی جانے والی یہی تخصیص ہے جو اِعادۂ معرفہ کے اصول پراس واقعہ کے تفصیلی بیان میں آخر تک موجودرہی ہے، یعنی نوح نے التجا کرتے ہوئے جب <annotation lang="ar">’اِنَّ ابْنِیْ مِنْ اَہْلِیْ‘</annotation> کہا ہے تو اس سے اُن کی مراد یہی ہے کہ پروردگار، میرا بیٹا تو میرے اُن خاص اہل میں سے تھاجن کے بارے میں عذاب کا فیصلہ نہیں ہوا تھا۔ ۹؂ اس کے جواب میں خدانے جب <annotation lang="ar">’اِنَّہٗ لَیْسَ مِنْ اَہْلِکَ‘</annotation> کہا ہے تو اس کا مطلب بھی یہی ہے کہ وہ تمھارے اُن خاص اہل میں سے نہیں تھا، بلکہ ہمارے فیصلہ کی زدمیں آیاہواتھااوراس کی وجہ یہ تھی کہ <annotation lang="ar">’اِنَّہٗ عَمَلٌ غَیْرُ صَالِحٍ‘</annotation> وہ اپنی ذات میں سراسربرائی ہوچکاتھا۔</p>
			<p><annotation lang="ar">’اَھْلَکَ‘</annotation> کی یہ تخصیص اِس راے کے حق میں دی ہوئی دوسری دلیل کا بھی مکمل طورپرجواب ہو گئی ہے۔ اس کے ہوتے ہوئے اب یہ ممکن نہیں رہاکہ <annotation lang="ar">’اِنَّہٗ لَیْسَ مِنْ اَہْلِکَ‘</annotation> کا مطلب یہ لیا جائے کہ وہ تمھارے خاندان میں سے نہیں، یعنی تمھارا اپنا بیٹا نہیں ہے۔ تاہم، بعض حضرات کواُس کی نسبت کے انکارکرنے پراس قدر اصرارہے کہ اُنھوں نے اسے موکدکرنے کے لیے ایک اورمقام سے دلیل اٹھائی ہے۔ وہ مقام یہ ہے:</p>
			<blockquote>
				<annotation lang="ar"><p>ضَرَبَ اللّٰہُ مَثَلًا لِّلَّذِیْنَ کَفَرُوا امْرَاَتَ نُوْحٍ وَّامْرَاَتَ لُوْطٍ کَانَتَا تَحْتَ عَبْدَیْنِ مِنْ عِبَادِنَا صَالِحَیْنِ فَخَانَتٰھُمَا فَلَمْ یُغْنِیَا عَنْھُمَا مِنَ اللّٰہِ شَیْئًا. (التحریم ۶۶: ۱۰)</p></annotation>
				<p>”اللہ منکروں کے لیے نوح کی بیوی اور لوط کی بیوی کی مثال پیش کرتا ہے۔ دونوں ہمارے بندوں میں سے دو صالح بندوں کے گھر میں تھیں، مگر اُنھوں نے اپنے شوہروں سے بے وفائی کی تو اللہ کے مقابلے میں وہ اُن کے کچھ کام نہ آسکے۔“</p>
			</blockquote>
			<p>اُنھوں نے اس آیت میں آنے والے لفظ ’خیانت‘ سے حضر ت نوح کی بیوی کے بدچلن ہونے پراستدلال کیا ہے اور اس کے نتیجے کے طورپراُس بیٹے کی نوح کے ساتھ نسبت کا انکارکردیاہے۔ اس استدلال کے پہلے جزپرہم عرض کریں گے کہ خدا کے رسول اپنے مخاطبین کے سامنے اخلاق کی اعلیٰ مثال ہوتے ہیں۔ اُن کے منکرین بھی اِس بات کی اُن کے حق میں شہادت دیتے ہیں اور اگروہ کہیں ضدمیں آکرالزام لگابیٹھیں تو اس عالم کاپروردگارخوداُن کی طرف سے جواب دیتااوراُن کے اچھے اخلاق پراپنی مہرتصدیق ثبت کرتا ہے۔ رسول اللہ صلی اللہ علیہ وسلم کے بارے میں جب اپنے لوگوں کے ساتھ بدخواہی ۱۰؂ اور مال وزرکے لیے قیدی پکڑنے ۱۱؂ کا بہتان تراشاگیاتوہم جانتے ہیں کہ قرآن میں کس اہتمام سے حقیقت حال کو واضح کیا گیا۔ بلکہ منافقین کی طرف سے جب ازواج مطہرات کے کردار کو داغ دار کرنے کی کوششیں ہوئیں تواُس وقت بھی اللہ تعالیٰ نے آگے بڑھ کراُن کی براء ت کا اعلان کیا۔ ۱۲؂ ان فتنوں سے بچنے کی تدابیر بتائیں، ۱۳؂ یہاں تک کہ اس گندگی سے پاک کرنے کے مقصدسے اُن کے لیے کچھ خاص احکام بھی اتارے۱۴؂۔ اور یہ سب اس لیے ہوا کہ اللہ کے رسول پراپنے گھرکا سربراہ ہونے کی حیثیت سے بھی کوئی الزام نہ آنے پائے۔ مبادا وہ اخلاقی حیثیت سے لوگوں میں تنقیدکاہدف ٹھیریں اور نتیجے میں اُن کی دعوت بالکل بے اثرہوکررہ جائے۔ اللہ کے رسول کا لوگوں کے لیے مثال ہونااوراللہ کااِس مثال کو قائم رکھنے کے لیے اُن کے ساتھ یہ معاملہ کرنا، اس سب کے ہوتے ہوئے یہ بات کسی طرح سمجھ میں نہیں آتی کہ اللہ کے ایک اور رسول، حضرت نوح کی بیوی برے اخلاق و کردار کی اس درجہ پستی میں گرجائے۔ اوربفرض محال، ایساہوبھی گیاہوتوپھریہ بات سمجھ میں نہیں آتی کہ نوح نے اُسے عذاب کے وقت تک اپنے ساتھ کیوں رکھا؟اگرکہاجائے کہ انھیں اس بارے میں علم نہ تھاتوسوال پیداہوتاہے کہ خدا نے اُنھیں اِس کی اطلاع کیوں نہ دی؟اور اس غلاظت سے جان چھڑانے کی نصیحت کیوں نہ کی؟اس الزام کو ایک اور زاویے سے دیکھیں توبھی اسے سمجھنا بہت مشکل ہوجاتاہے۔ نوح کے منکرین ایمان لانے والوں کوبے وقوف اور ارازل کہتے ہیں اورخودحضرت نوح علیہ السلام کومجنون، کاذب اور گم راہ قراردینے۱۵؂ اورباطل کے ہرہتھیارسے مسلح ہو کر اُن پر پل پڑنے سے ذرابھی نہیں چوکتے ہیں، ۱۶؂ مگراُن کی بیوی کے متعلق اس قدر بڑی بات پروہ بالکل خاموش رہتے اور اس بنیادپراُن کے خلاف کوئی طوفان بدتمیزی نہیں اٹھاتے ہیں۔</p>
			<p>جہاں تک خیانت کا تعلق ہے، تو یہ بات واضح رہنی چاہیے کہ محض یہ لفظ اُن کی عورت پراتنابڑاالزام لگادینے کے لیے ہرگزصریح نہیں ہے۔ عربی زبان میں یہ لفظ اصل میں امانت کے مقابلے میں آتااورامین بنادینے کے بعد کسی شخص پرجواعتمادپیداہوتاہے، اُس کے مجروح ہو جانے پراستعمال کیا جاتا ہے۔ مذکورہ آیت میں یہ بات توبالکل صاف ہے کہ یہ نوح کی بیوی کی طرف سے اُن کے باہمی اعتمادکو مجروح کرنے پرآیاہے، سوال صرف یہ ہے کہ ان دونوں کے ہاں اس سانحہ کے گزرجانے کی وجہ کیاہوئی؟اس کی وجہ بدچلنی توکسی صورت نہیں ہو سکتی، اس لیے کہ اس دعوے کے لیے جس درجے کاقرینہ چاہیے، وہ اشارے کی حد تک بھی کہیں کلام میں موجودنہیں ہے۔ ۱۷؂ لیکن آیت کے شروع میں آنے والے <annotation lang="ar">’ضَرَبَ اللّٰہُ مَثَلًا لِّلَّذِیْنَ کَفَرُوا‘</annotation> (التحریم ۶۶: ۱۰) کے الفاظ، البتہ اس بات کا قرینہ ضرور ہیں کہ اس کی اصل وجہ اُن کی بیوی کی طرف سے سرزدہونے والا کفر ہے۔ ۱۸؂ اور اس کے قرینہ ہونے کی دلیل یہ ہے کہ اس آیت میں کفر کرنے والوں کوچونکہ متنبہ کرناپیش نظرہے کہ اُنھیں کسی بڑی شخصیت سے نسبت بھی خدا کے عذاب سے نہیں بچا سکتی، اس لیے ضروری ہے کہ کفرہی کے جرم پر بتایاجائے کہ اُن سے پہلے کے لوگوں کو بھی کسی بڑی نسبت نے کوئی فائدہ نہیں دیا۔ سوخیانت کے حقیقی معنی اور اس واضح قرینہ کی روشنی میں آیت کی اصل تفہیم کچھ یوں بنتی ہے:</p>
			<p>کفرکرنے والوں کونوح اورلوط کی عورتوں کی مثال دیتے ہوئے فرمایا ہے کہ وہ ہمارے نیک بندوں کے عقدمیں تھیں۔ اب یہ عقد چونکہ میاں اوربیوی کو ایک دوسرے کے لیے امین بناتااوراس طرح اُن کے درمیان میں ایک طرح کااعتمادپیداکردیتاہے، اس لیے اُن نیک شوہروں کو اپنی عورتوں سے بڑی امیدتھی کہ وہ اُن کی دعوت حق کو سبقت کرتے ہوئے قبول کریں گی اور اس کام میں اُن کی مویداور معاون بن جائیں گی، <annotation lang="ar">’فَخَانَتٰھُمَا‘</annotation>، مگراُنھوں نے اس اعتمادکوزبردست ٹھیس پہنچائی جب ایمان لانے کے بجاے کفرکاارتکاب کیا۔ چنانچہ اس کفرکی وجہ سے پیغمبروں کے ساتھ اُن کی نسبتیں بھی اُنھیں کوئی فائدہ نہ دے سکیں اور وہ خدا کے عذاب کی گرفت میں آکر رہیں۔ اس اعتبار سے دیکھاجائے تو یہ لفظ ’خیانت‘ کابالکل وہی استعمال ہے جوذیل کی اس آیت میں ہوا ہے:</p>
			<blockquote>
				<annotation lang="ar"><p>یٰٓاَیُّھَا الَّذِیْنَ اٰمَنُوْا لَا تَخُوْنُوا اللّٰہَ وَالرَّسُوْلَ. (الانفال ۸: ۲۷) </p></annotation>
				<p>”ایمان والو، اللہ اور اس کے رسول سے خیانت نہ کرو۔“</p>
			</blockquote>
			<p>مطلب ہے کہ تم لوگ ایمان کاقول وقرارکرنے کے بعد خدااوراُس کے رسول کے ساتھ ایک عہدمیں بندھ چکے اور اس معاملے میں امین قرار پاچکے ہو، چنانچہ اس کے تقاضوں کے خلاف جاکراُن سے ہرگزخیانت نہ کرو۔</p>
			<p>نوح کی بیوی چونکہ بدچلن تھی، اس لیے عذاب کی لپیٹ میں آنے والاشخص نوح کاحقیقی بیٹانہیں تھا، اس استدلال کے دوسرے جز پر ہم صرف یہ عرض کریں گے کہ یہ کسی بھی صورت میں پہلے جزکاکوئی لازمی نتیجہ نہیں ہے۔ یعنی، اگر مان بھی لیا جائے کہ وہ عورت بدچلن تھی توبھی اِس سے نوح کے بیٹے کی نسبت کا انکار نہیں ہوتا، اس لیے کہ اُس کی بدچلنی کے بعدیہ کہاں سے ثابت ہوا کہ اِس کے نتیجے میں اس کے ہاں اولادبھی ہوئی تھی؟اوردوسرے یہ کہ اگر اولاد ہوئی تھی تو وہ لازماًبیٹے ہی کی صورت میں ہوئی تھی؟اور مزید یہ کہ اس بات کاکیاثبوت ہے کہ جوشخص عذاب کی لپیٹ میں آیا، وہ اُسی عورت کاجناہوابیٹاتھا؟بلکہ اس بات کا بھی آخرکیاثبوت ہے کہ وہ بیٹااس کے عمل بدہی کانتیجہ تھا؟ سو بغیر کسی دقت کے سمجھ لیاجاسکتاہے کہ ان حضرات کے استدلال اور ان کے دعویٰ کے درمیان میں بہت سے خلا ہیں جنھیں پرکرنے کے لیے ایک لمبی جست لگائی گئی اور اس کے لیے کئی باتیں خودسے فرض کرلی گئی ہیں۔</p>
			<p>بہرحال، ہم اس بحث کوقرآن کے اس بیان پرختم کرتے ہیں جس میں خداے علّام نے کسی اورکی زبان سے نہیں، بلکہ اپنی طرف سے تبصرہ کرتے ہوئے اُسے نوح کابیٹاقراردیاہے۔ فرمایا ہے:</p>
			<blockquote>
				<annotation lang="ar"><p>وَھِیَ تَجْرِیْ بِہِمْ فِیْ مَوْجٍ کَالْجِبَالِ وَنَادٰی نُوْحُ نِ ابْنَہٗ. (ہود ۱۱: ۴۲)</p></annotation>
				<p>”وہ کشتی پہاڑوں کی طرح اٹھتی ہوئی موجوں کے درمیان اُن کولے کرچلنے لگی اورنوح نے اپنے بیٹے کوآوازدی۔“</p>
			</blockquote>
			<heading>۵۔ آج کے سب انسان کس کی اولاد ہیں؟</heading>
			<p>عام راے یہ ہے کہ اِس وقت کی تمام انسانی آبادی نوح کے تین بیٹوں، سام، حام اوریافث کی اولاد ہے۔ اس راے کاماخذصرف اورصرف تورات کا بیان ہے اور یہ بیان فقط اُسی صورت میں صحیح قرارپاسکتاہے جب دوباتیں مان لی جائیں: ایک یہ کہ طوفان کے نتیجے میں جب پورے کرۂ ارض پرموجودآبادی کوغرق کر دیا گیا ہو۔ اوردوسرے یہ کہ طوفان کے بعدصرف نوح کی اولادہی بچی ہو۔ ان میں سے پہلی بات کے بارے میں، جیسا کہ ہم نے اوپربیان کیا، قرآن اورتورات سرے سے کوئی دعویٰ ہی نہیں کرتے۔ رہی دوسری بات تو اس کا بیان تورات میں موجودتو ضرور ہے، مگر چند شواہدایسے ہیں جواسے مان لینے میں رکاوٹ ہو جاتے ہیں۔ مثال کے طور پر، قرآن کی رو سے حضرت نوح کی بعثت صرف اُن کی اپنی قوم کی طرف ہوئی تھی اور اصول کے مطابق خدا کے اتارے ہوئے عذاب میں اُسے ہی ہلاک ہونا تھا، نہ کہ آدم کی پوری اولادکو۔ اس میں چندایمان والوں کے بارے میں توصراحت سے بیان کر دیا گیا ہے کہ اُنھوں نے بھی نوح کی اولادکے ساتھ اس طوفان میں نجات پائی، بلکہ تورات میں بھی ایسی چیزیں پائی جاتی ہیں جو اس بات کومان لینے میں حائل ہو جاتی ہیں۔ مثلاً آدم اورنوح کی پیدایش میں تقریباًگیارہ صدیوں کازمانہ ہے اور آدم کے بیٹے، سیت اورنوح کے درمیان میں سات واسطے بھی ہیں کہ جن کی اپنی اولادیں بھی ضرور رہی ہوں گی اور اس پرمستزادآدم کے دوسرے بیٹے، قائن سے چلنے والا ایک سلسلۂ نسل بھی ہے۔ لہٰذا اس قدرطویل زمانہ اور اس دوران میں وجودپانے والی آدم کی مختلف نسلیں، اگران کے ساتھ طوفان کا مقامی ہونااورانسان کی طرف سے کی جانے والی ہجرتوں کااِمکان بھی سامنے رکھاجائے تو یہ باور کرنا انتہائی مشکل ہوجاتاہے کہ طوفان میں صرف نوح کی اولاد ہی بچی ہوگی۔ غرض یہ ہے کہ انسانی آبادی نوح کے تین بیٹوں کی اولادہے، اس راے کی بنیادجن دوباتوں پر اٹھائی گئی ہے، وہ کسی طرح سے بھی ثابت نہیں ہوتیں۔</p>
			<p>اگرپوچھاجائے کہ اس راے کے بارے میں قرآن کیاکہتاہے؟توعرض ہے کہ اُس نے اِس معاملے میں کوئی واضح بات نہیں کی۔ البتہ، کوئی شخص ذیل کی آیت میں <annotation lang="ar">’عَلٰٓی اُمَمٍ مِّمَّنْ مَّعَکَ‘</annotation> کے الفاظ سے اشارے کی حد تک یہ استدلال ضرور کر سکتا ہے ۱۹؂ کہ غیراولادنوح سے بھی نسل انسانی آگے بڑھی ہوگی:</p>
			<blockquote>
				<annotation lang="ar"><p>قِیْلَ یٰنُوْحُ اھْبِطْ بِسَلٰمٍ مِّنَّا وَبَرَکٰتٍ عَلَیْکَ وَعَلٰٓی اُمَمٍ مِّمَّنْ مَّعَکَ. (ہود ۱۱: ۴۸) </p></annotation>
				<p>”اے نوح، اتر جاؤ، ہماری طرف سے سلامتی کے ساتھ اور برکتوں کے ساتھ، تم پر بھی اور اُن امتوں پر بھی جو اُن سے ظہور میں آئیں گی جو تمھارے ساتھ ہیں۔“</p>
			</blockquote>
			<p>ہمارے نزدیک اس وقت کی نسل انسانی کے تین ممکنہ مصادرہوسکتے ہیں: ایک نوح کی کشتی میں سوار تین بیٹے، سام، حام اور یافث۔ دوسرے اسی کشتی میں سواردیگرمومنین۔ اورتیسرے مقام نوح سے دوربسنے والی آدم کی اولاد۔ جہاں تک اس راے کے صحیح ہونے کا تعلق ہے تو اس کی دلیل میں جس طرح اوپرمذکورہوئے شواہدکوپیش کیا جا سکتا ہے، اسی طرح آج دنیا میں پائی جانے والی مختلف نسلوں کا تجزیہ بھی اس کی ایک دلیل ہوسکتاہے۔</p>
			<heading>۶۔ سیدنا ابراہیم کیا واقعی حضرت نوح کی نسل سے ہیں؟</heading>
			<p>سیدناابراہیم حضرت نوح کی اولادمیں سے ہیں، یہ بات بائیبل، قرآن مجیداورمسلمانوں کے علم میں بالکل واضح اور تاریخ کی ایک مانی ہوئی حقیقت ہے۔ اس پرآج کے دور میں اگربعض اہل علم کی طرف سے ”انکشاف“ کے نام سے سوال نہ اٹھادیاگیاہوتاتوہم کبھی بھی اس پربات نہ کرتے۔ اس انکشاف میں دعویٰ کیا گیا ہے کہ قرآن تورات کے برعکس، سیدناابراہیم کوحضرت نوح کے بجاے اُن کے کسی ساتھی کی اولادقراردیتاہے۔</p>
			<p>اس سے پہلے کہ ہم اصل حقیقت کوقرآن میں سے واضح کریں، ہم چاہتے ہیں کہ قرآن کے اُس اندازکوواضح کر دیں جو تورات کے بیان کی اصلاح یااُس کی تردیدکرتے ہوئے وہ عام طور پر اپنایا کرتا ہے۔ مثلاً ہم جانتے ہیں کہ حضرت موسیٰ علیہ السلام کے بارے میں تورات کا بیان یہ ہے کہ اُنھوں نے معجزہ دکھاتے ہوئے جب اپناہاتھ باہر نکالا تو وہ کوڑھ سے برف کے مانند سفید تھا۔ ۲۰؂ قرآن نے جب یہ واقعہ بیان کیا توبڑے ہی واضح اندازمیںیہ کہتے ہوئے اس کی اصلاح کی: <annotation lang="ar">’تَخْرُجْ بَیۡضَآءَ مِنْ غَیۡرِ سُوْٓءٍ‘</annotation>، ۲۱؂ یعنی یہ ہاتھ بغیرکسی بیماری کے سفیدہوتاتھا۔ اسی طرح تورات میں بیان ہوا ہے کہ خداوندنے چھ دن میں زمین وآسمان کی تخلیق کی اورساتویں دن آرام کیا۔ ۲۲؂ قرآن نے یہ کہتے ہوئے بڑی صراحت سے اس کی تردید کی: <annotation lang="ar">’وَمَا مَسَّنَا مِنْ لُّغُوْبٍ‘</annotation> ۲۳؂ کہ ہمیں کوئی تکان لاحق نہیں ہوئی۔ بلکہ اگر کوئی غلطی بہت زیادہ سنگین ہواورلوگوں میں اس کا عام رواج بھی ہوچکاہواور قرآن کو اس کے جواب میں واقعی کوئی انکشاف کرناہو تو اس کے لیے وہ محض اشارے کنایے میں اورمحض ضمیروں کی دلالت سے بات نہیں کرتا، بلکہ انکشاف ہی کے طریقے سے اسے بیان کرتا ہے۔ مثال کے طور پر، یہود سیدنا مسیح علیہ السلام کو قتل کرنے کا دعویٰ کرتے تھے، انجیلوں میں بھی یہی کچھ نقل کردیاگیاتھا، اوراسے کم وبیش ہر مسیحی فرقے میں مان لیاگیا، یہاں تک کہ نزول قرآن کے وقت اسے گویاایک مسلمہ کی حیثیت حاصل ہو گئی تھی؛اس پرقرآن نے اصل حقیقت کاانکشاف کرتے ہوئے بتایا ہے اور دیکھ لیاجاسکتاہے کہ کتنے زوردارطریقے سے بتایا ہے: <annotation lang="ar">’وَمَا قَتَلُوْہُ وَمَا صَلَبُوْہُ وَلٰکِنْ شُبِّہَ لَھُمْ‘</annotation> (اُنھوں نے نہ اُس کوقتل کیااورنہ اُسے صلیب دی، بلکہ معاملہ اُن کے لیے مشتبہ بنا دیا گیا)، یعنی پہلے اُن کی بات کی ہر دو پہلو سے تردید کی اورپھران کوجہاں سے غلطی لگی تھی، اس بنیاد کی بھی وضاحت کی، بلکہ پھر سے دہرا کر اصل بات کو موکد کیا: <annotation lang="ar">’وَمَا قَتَلُوْہُ یَقِیْنًا م‘</annotation> ۲۴؂ کہ اِنھوں نے ہرگزاُس کوقتل نہیں کیا۔ غرض یہ ہے کہ تورات کے بیان کی تردید کرتے ہوئے قرآن کواگریہ بتاناہوتاکہ وہ نوح کے بجاے کسی اورکی اولاد ہیں تو وہ اپنے معروف طریقے کے مطابق ہی بتاتا، نہ کہ اس طرح بتاتا کہ اسے جاننے کے لیے بڑے باریک اورمنطقی استدلال کی ضرورت آن پڑتی۔</p>
			<p>ہمارے نزدیک قرآن اس معاملے میں تورات کی پوری موافقت کرتا ہے اورواضح طورپربیان کرتا ہے کہ ابراہیم واقعتانوح ہی کی اولاد ہیں۔ ارشاد ہوتا ہے:</p>
			<blockquote>
				<annotation lang="ar"><p>اِنَّ اللّٰہَ اصْطَفٰٓی اٰدَمَ وَنُوْحًا وَّ اٰلَ اِبْرٰھِیْمَ وَاٰلَ عِمْرٰنَ عَلَی الْعٰلَمِیْنَ. ذُرِّیَّۃًم بَعْضُھَا مِنْ م بَعْضٍ. (آل عمران ۳: ۳۳۔ ۳۴)</p></annotation>
				<p>”اِ س میں شبہ نہیں کہ اللہ نے آدم اور نوح کو، اور ابراہیم اور عمران کے خاندان کو تمام دنیا والوں پر ترجیح دے کر (اُن کی رہنمائی کے لیے) منتخب فرمایا۔ یہ ایک دوسرے کی اولاد ہیں۔“</p>
			</blockquote>
			<p>”ایک دوسرے کی اولاد ہیں“، اس جملے کا یہ مطلب، ظاہر ہے کہ نہیں لیا جا سکتا کہ ان میں سے ہر کوئی ایک دوسرے کا باپ بھی ہے اور اولاد بھی، بلکہ اس کا ایک ہی مطلب بنتا ہے اور وہ یہ ہے کہ یہ سب لوگ ایک ترتیب سے ایک دوسرے کی اولاد ہیں، یعنی نوح آدم کی اولاد ہیں، آل ابراہیم نوح کی اور آل عمران ابراہیم کی۔ ۲۵؂</p>
		</section>
		<section>
			<p>۱؂ مریم ۱۹: ۵۸۔</p>
			<p>۲؂ نوح ۷۱: ۲۳۔</p>
			<p>۳؂ المومنون ۲۳ کی آیت ۲۷ میں جانوروں کو سوار کرنے کے لیے <annotation lang="ar">’فَاسْلُکْ‘</annotation> کا لفظ آیا ہے۔ یہ لفظ اپنے اندرمفعول کے لیے ایک طرح کے تسلط اور غلبے کامفہوم رکھتا ہے۔ لہٰذا ہمیں بار بار خیال ہوتا ہے کہ اسے لانے میں بھی یہ اشارہ موجود ہے کہ کشتی میں صرف اُن مخصوص جانوروں کوبٹھایاجائے جولوگوں کے زیرتصرف اوراُن کے قابومیں ہوں۔</p>
			<p>۴؂ بائیبل میں بیان کردہ کشتی کی لمبائی اگرصحیح مان بھی لی جائے جو ۵۱۰ فٹ، یعنی تقریباًفٹ بال کے ڈیڑھ میدان کے برابربنتی ہے توبھی اس میں دنیابھرکے جانوروں کا سماجاناکسی طرح ممکن نہیں۔ اور اگر قرآن کا بیان سامنے رکھاجائے جوکسی بڑے جہاز کا تصور دینے کے بجاے اسے کچھ تختوں اورکیلوں سے بنی ہوئی کشتی قراردیتاہے تو یہ بات مان لینااور بھی مشکل ہو جاتا ہے (کتاب پیدایش ۶: ۱۵۔ القمر ۵۴: ۱۳)۔</p>
			<p>۵؂ کتاب پیدایش ۶: ۲۱۔</p>
			<p>۶؂ ہود ۱۱: ۳۶۔</p>
			<p>۷؂ ان تمام تصریحات کے لیے ترتیب سے یہ آیات دیکھ لی جا سکتی ہیں: <annotation lang="ar">’اَنْ لَّا تَعْبُدُوْٓا اِلَّا اللّٰہَ اِنِّیْٓ اَخَافُ عَلَیْکُمْ عَذَابَ یَوْمٍ اَلِیْمٍ‘</annotation> (ہود اا: ۲۶)۔ <annotation lang="ar">’وَلَا تَکُنْ مَّعَ الْکٰفِرِیْنَ‘</annotation> (ہود اا: ۴۲)۔ <annotation lang="ar">’وَنَجِّنِیْ وَمَنْ مَّعِیَ مِنَ الْمُؤْمِنِیْنَ‘</annotation> (الشعراء ۲۶: ۱۱۸) اور <annotation lang="ar">’وَلِمَنْ دَخَلَ بَیْتِیَ مُؤْمِنًا‘</annotation> (نوح ۷۱: ۲۸)۔ <annotation lang="ar">’رَبِّ لَا تَذَرْ عَلَی الْاَرْضِ مِنَ الْکٰفِرِیْنَ دَیَّارًا‘</annotation> (نوح ۷۱: ۲۶)۔ <annotation lang="ar">’وَلَا تُخَاطِبْنِیْ فِی الَّذِیْنَ ظَلَمُوْا اِنَّھُمْ مُّغْرَقُوْنَ‘</annotation> (ہود ۱۱: ۳۷)۔ <annotation lang="ar">’فَاَنْجَیْنٰہُ وَالَّذِیْنَ مَعَہٗ فِی الْفُلْکِ‘</annotation> (الاعراف ۷: ۶۴)۔ <annotation lang="ar">’اِنَّ الْعَاقِبَۃَ لِلْمُتَّقِیْنَ‘</annotation> (ہود ۱۱: ۴۹)۔ <annotation lang="ar">’وَقِیْلَ بُعْدًا لِّلْقَوْمِ الظّٰلِمِیْنَ‘</annotation> (ہود ۱۱: ۴۴)۔</p>
			<p>۸؂ المومنون ۲۳: ۲۷۔</p>
			<p>۹؂ یہاں سوال پیداہوتاہے کہ نوح کے بیٹے نے کشتی میں سوارہونے سے یک سرانکارکیا، مگرانھوں نے پھربھی اس کے متعلق یہ کیوں کہا کہ وہ تومیرے اُن اہل میں سے تھاجس کے بارے میں عذاب کا فیصلہ نہیں ہوا تھا۔ اس کے جواب میں ہماری راے یہ ہے کہ اُن کا بیٹا چونکہ منافق تھا، اس لیے وہ اُس کے ظاہر کے اعتبار سے خداسے التجاکررہے تھے۔ جوحضرات ہماری اِس راے کے تفصیلی دلائل اور اس کے مقابل آراپرمحاکمہ دیکھنا چاہیں، وہ ہمارے ایک مضمون ”نوح کابیٹا“ کی مراجعت کر سکتے ہیں: ماہنامہ اشراق، مارچ ۲۰۱۵ء۔</p>
			<p>۱۰؂ آل عمران ۳: ۱۶۱۔</p>
			<p>۱۱؂ الانفال ۸: ۶۷۔</p>
			<p>۱۲؂ النور ۲۴: ۱۱۔ ۱۸۔</p>
			<p>۱۳؂ الاحزاب ۳۳: ۵۹۔</p>
			<p>۱۴؂ الاحزاب ۳۳: ۳۲۔ ۳۴۔</p>
			<p>۱۵؂ منکرین کی یہ تمام ہذیات ان آیات میں دیکھ لی جا سکتی ہیں: ہود ۱۱: ۲۷۔ القمر ۵۴: ۹۔ ہود ۱۱: ۲۷۔ الاعراف ۷: ۵۹۔</p>
			<p>۱۶؂ المومن ۴۰: ۵۔</p>
			<p>۱۷؂ اس کی مثال میں سیدنا یوسف کاواقعہ پیش کیاجاسکتاہے جہاں <annotation lang="ar">’ذٰلِکَ لِیَعْلَمَ اَنِّیْ لَمْ اَخُنْہُ بِالْغَیْبِ‘</annotation> (یوسف ۱۲: ۵۲) میں ’خیانت‘ کا لفظ جب اس معنی میں لیاگیاہے تو اس کی وجہ سیاق وسباق میں صراحت سے بیان ہوااُس کاقرینہ ہے۔</p>
			<p>۱۸؂ یہاں سوال پیداہوتاہے کہ اگراُس عورت کی بدچلنی سے حضرت نوح کی اخلاقی برتری میں فرق آسکتاتھا تواُس کے کفر کرنے سے ایساکیوں نہیں ہوا؟عرض ہے کہ یہ اس لیے نہیں ہوا کہ کفر، چاہے اپنی حقیقت میں غیراخلاقی امر ہو، مگرمنکرین کے نزدیک یہ صرف علم اورعقیدے کا معاملہ، بلکہ اُن کے قومی تفاخرکی ایک نمایاں علامت تھا۔</p>
			<p>۱۹؂ ہم نے اسے واضح دلیل کے بجاے اشارہ اس لیے قرار دیا ہے کہ <annotation lang="ar">’عَلٰٓی اُمَمٍ مِّمَّنْ مَّعَکَ‘</annotation> کے الفاظ اس بات کے لیے ہرگز صریح نہیں ہیں کہ نوح کے تمام ساتھیوں سے امتیں پیدا ہوں گی، بلکہ اُن میں سے صرف بعض سے بھی اگرامتیں پیداہونا ہوتیں توبھی اِن الفاظ کا استعمال بالکل درست ہوتا۔</p>
			<p>۲۰؂ کتاب خروج ۴: ۶۔</p>
			<p>۲۱؂ طٰہٰ ۲۰: ۲۲۔</p>
			<p>۲۲؂ خروج ۲۰: ۱۱۔</p>
			<p>۲۳؂ ق ۵۰: ۳۸۔</p>
			<p>۲۴؂ النساء ۴: ۱۵۷۔</p>
			<p>۲۵؂ اس پر یہ سوال نہیں اٹھایاجاسکتاکہ اس میں توآل ابراہیم کونوح کی اولاد بتایا گیا ہے، نہ کہ ابراہیم کو، اس لیے کہ ابراہیم کی اولاداگر نوح کی اولادہے توخودابراہیم توبطریق اولیٰ نوح کی اولاد ہیں۔</p>
		</section>
	</body>
</document>