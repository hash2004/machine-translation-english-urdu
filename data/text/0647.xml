<document>
	<meta>
		<title>جنرل راحیل شریف سے مداخلت کی اپیل</title>
		<author>
			<name>سلیم صافی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/12699/</link>
			<copyright-holder>آئی بی سی اردو</copyright-holder>
		</publication>
		<num-words>1612</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>انتہائی ناکام حکمرانی اور انتہائی کامیاب سیاست۔ یہ ہے ایک فقرے میں وزیراعظم میاں نواز شریف کی تیسری وزارت عظمیٰ کے تجزیے کا خلاصہ ۔ بڑی خاموشی اور کامیابی کے ساتھ انہوں نے عمران خان کی سیاسی حماقتوں سے فائدہ اٹھا کر ان کے غبارے سے ہمیشہ کے لئے ہوا نکال دی۔ اسٹیبلشمنٹ سے وہ خائف تھے چنانچہ بظاہر اس کی تابعداری کر کے اسے سیاست میں اس قدر الجھا دیا کہ اب پیپلز پارٹی ، ایم کیو ایم اور اے این پی وغیرہ کی توپوں کا رخ حکومت کی بجائے اس کی طرف ہے ۔مولانا فضل الرحمان کو انہوں نے شریک اقتدار بنا کر رام کر دیا ہے ۔ ڈاکٹر عبدالمالک کو انہوں نے وزارت اعلیٰ سے خوش کر دیا تھا اورمحمود خان اچکزئی صاحب کی تمام خاندانی ضروریات پوری کر کے انہوں نے انہیں یوں اپنا گرویدہ بنا لیا ہے کہ وہ پختون قوم پرست کم اور لاہوری مسلم لیگی زیادہ نظر آتے ہیں ۔ سازباز اور جوڑ توڑ کی اس سیاست کے اب وزیراعظم صاحب اس قدر ماہر ہو گئے کہ وہ اہم ترین ترقیاتی منصوبوں کو بھی سیاست کی بھینٹ چڑھانا چاہتے ہیں اور اس کی سب سے بڑی مثال چائنا پاکستان اکنامک کاریڈور ہے ۔ وہ خود فرماتے ہیں اور ان کے وزیر بھی بار بار دہائیاں دیتے ہیں کہ یہ منصوبہ گیم چینجر ہے اور اسے متنازع بنانا پاکستان دشمنی ہے لیکن پھر خود ہی اسے متنازع بھی بنا رہے ہیں ۔ اگر دال میں کچھ کالا نہیں تھا، اگر مقصد ایک خاص خطے کو نوازنا اور کمیشنوں کا حصول نہیں تھا تو پھر اسے پہلے دن سے شفاف کیوں نہیں رکھا گیا اور اسے آئینی فورم یعنی مشترکہ مفادات کونسل میں کیوں نہیں لایا گیا ؟۔ روٹ کے بارے میں حکومتی ترجمان پہلے کچھ کہتے رہے ، پھر کچھ اور پھر اور کچھ ۔ ہم التجائیں کرتے رہے کہ ایک ایسا پروجیکٹ کہ جسے ناکام بنانے کے لئے پاکستان کے دشمن بھی سرگرم ہیں، کو متنازع بنانے سے گریز کیا جائے لیکن افسوس کہ حکومت دانستہ یا نادانستہ اس طریقے سے معاملے کو آگے بڑھاتی رہی کہ اس کی وجہ سے پاکستان کے دشمنوں کا کام آسان ہوتا رہا۔ سی پی ای سی سے متعلق ہر فیصلے کو صرف وزیراعظم کے خاندان ، اسحاق ڈار اور احسن اقبال صاحب تک اخفاء کے دبیز پردوں میں یوں محدود رکھا گیا کہ جیسے یہ دو ملکوں کے درمیان قومی منصوبہ نہیں بلکہ اتفاق گروپ کا منصوبہ ہو۔ مجھ جیسے طالب علموںنے صدائے احتجاج بلند کی۔ اے این پی نے اسلام آباد اور جے یو آئی نے کوئٹہ میں آل پارٹیز کانفرنس بلائی۔ ڈاکٹر سید عالم محسود سول سوسائٹی کو منظم کرنے لگے ۔اور تو اور انصاف اسٹوڈنٹس فیڈریشن نے بھی ایسے سیمینار منعقد کئے کہ جس میں میاں افتخار حسین جیسے سیاسی مخالفین بھی مدعو تھے۔ عوامی موڈ دیکھ کر عمران خان بھی حکومتی عزائم کے خلاف نعرہ زن ہو گئے ۔ چنانچہ مجبور ہو کر حکومت نے آل پارٹیز کانفرنس طلب کرلی ۔ یہاں وزیراعظم نے پوری سیاسی قیادت کی موجودگی میں قوم کے سامنے اعلان کیا کہ پہلے مغربی روٹ تعمیر کیا جائے گا اور یہ کہ پورے پروجیکٹ کی نگرانی ایک پارلیمانی کمیٹی کرے گی جس کی سربراہی اپوزیشن کے پاس ہوگی۔ اس اعلان کے بعد معترض تمام جماعتوں نے خیرمقدم کیا اور معاملے کی حساسیت کے پیش نظر تحفظات کے باوجود میں نے بھی خاموشی اختیار کی لیکن افسوس کہ ایفائے عہد کی بجائے یہاں پھر سیاست سے کام لیا گیا ۔ برائے نام نگران پارلیمانی کمیٹی بنادی گئی لیکن وزیراعظم نے اسحاق ڈار صاحب کی ذمہ داری لگا دی کہ وہ مشاہد حسین سید کو اس کا چیئرمین بنا دیں۔ اب ہر کوئی جانتا ہے کہ مشاہد حسین سید کا تعلق اگرچہ بظاہر مسلم لیگ(ق) سے ہے لیکن وہ خلوتوں میں وزیراعظم صاحب کے غیراعلانیہ مشیر بن گئے ہیں ۔ وہ اس وقت وزیراعظم کی خوشنودی کے لئے ہر کام کرنے کو تیار ہیں ۔ چنانچہ جب کمیٹی کا پہلا اجلاس ہو رہا تھا تو اچانک اسحاق ڈار صاحب ممبر نہ ہونے کے باوجود اس میں آدھمکے ۔ اچکزئی صاحب اور کئی دیگر لوگوںسے پہلے وزیراعظم صاحب بات کر چکے تھے ۔ آفتاب شیرپائو صاحب اور تحریک انصاف کے سینیٹر شبلی فراز نے احتجاج کیا اور مطالبہ کرتے رہے کہ کمیٹی کی سربراہی چھوٹے صوبے کو ملنی چاہئے لیکن حکومتی دبائو اور اکثریت کے بل بوتے پر مشاہد حسین سید کو چیئرمین بنا دیا گیا اور افسوسناک حد تک وہ اس معاملے میں احسن اقبال صاحب سے بھی دو قدم آگے بڑھ کر قوم کو گمراہ کرنے لگے ۔ اے پی سی میں کئے گئے وعدے کے برعکس مغربی روٹ کے لئے بجٹ میں کوئی فنڈ مختص کیا گیا اور نہ اسے سی پی ای سی کے منصوبوں کا حصہ بنایا گیا۔ پہلے انڈس ہائی وے کی شکل میں موجود روڈ کو مغربی روٹ باور کرانے کی کوشش کی گئی اور کوئٹہ سے گوادر تک تعمیر ہونے والی بلوچستان حکومت کے سڑک کے منصوبے پر جاری کام کے بارے میں یہ جھوٹا دعویٰ کیا گیا کہ دیکھیں مغربی روٹ پر تو سب سے پہلے کام ہو رہا ہے لیکن جب اس جھوٹ کے بھی جواب ملنے لگے تو اب حکومت کی طرف سے کہا جا رہا ہے کہ وزیراعظم صاحب نے چار رویہ مغربی روٹ کے تعمیر کی منظوری دے دی ہے ۔ حالانکہ جب تک چھ لائن کی موٹروے نہیں بنائی جاتی ، تب تک اسے سی پی ای سی کے روٹ کے طور پر استعمال کیا جا سکتا ہے اور نہ وہ چھ رویہ مشرقی روٹ کے موٹروے کا متبادل بن سکتا ہے۔ حکومتی ترجمان دعویٰ کیا کرتے تھے کہ ہم جیسے لوگ جاہلیت کی وجہ سے لوگوں کو گمراہ کر رہے ہیں جبکہ ہمارا دعویٰ رہا کہ اصل میں لاہور شہر کو مرکز بنانے اور بڑے منصوبوں کے کمیشن کو حکمران طبقے کی دسترس میں رکھنے کی خاطر مغربی روٹ کو تبدیل کر کے مشرقی اور وسطی روٹ کو فوقیت دی جا رہی ہے ۔ لیکن اب 12 اگست کے روزنامہ "ڈان" کے صفحہ اول پر شائع ہونے والی سید عرفان رضا کی پانچ کالمی اسٹوری نے روٹ کی تبدیلی کے پیچھے کارفرما عامل کو آشکار کر دیا۔ اس خبر کے مطابق این ایچ اے نے سی پی ای سی کے تحت لاہور کراچی سیکشن کا جو ٹھیکہ دیا ہے وہ چوبیس ارب روپے مہنگا ہے ۔ اب اندازہ لگالیجئے کہ اگر صرف ایک پروجیکٹ میں چوبیس ارب روپے ہڑپ کئے جا رہے ہیں تو پورے سی پی ای سی میں کتنی کمائی پیش نظر ہوگی۔ اسی وجہ سے اس منصوبے سے متعلق اپنے گزشتہ "جرگہ"میں اس طالب علم نے تجویز کیا تھا کہ بے شک منصوبوں کا کمیشن حکمران طبقہ اور اس کے وسطی پنجاب کے رہنما لے لیں لیکن روٹ مغربی بنالیں اور اکنامک زونز زیادہ بلوچستان کو دے دیں ۔ باخبر حلقے بتارہے ہیں کہ کمیشنوں کے اس چکر میں ابھی تک کام کی رفتار چینیوں کی مطلوبہ رفتار سے بہت سست ہے جس کی وجہ سے ان کی مایوسی بھی بڑھ رہی ہے ۔ اب صورت حال یہ ہے کہ عمران خان سے لے کر اسفندیار ولی خان تک ، سراج الحق سے لے کر مولانا فضل الرحمان تک اور بلوچستان کے نامزد وزیر اعلیٰ سردار ثناء اللہ زہری سے لے کر سردار اختر جان مینگل تک، سب حکومتی طریق کار پر معترض ہیں اور سندھ سے تعلق رکھنے والے لیڈر آف دی اپوزیشن سید خورشید شاہ نے تو وزیراعظم کے نام خط بھی لکھ دیا ہے ، لیکن شفافیت کی طرف آنے کی بجائے حکومت وہی روایتی سیاسی حربے استعمال کر رہی ہے ۔ وزیراعظم صاحب کبھی خلوتوں میں اسفندیار ولی خان کو رام کرنے کی کوشش کرتے ہیں اور کبھی مجھ جیسوں کو خاموش کرانے کے لئے حربے استعمال کرتے ہیں ۔ وقت نے ثابت کر دیا کہ یہ حکمران ٹولہ اگر اسی طرح تنہا اس پروجیکٹ کا مختار بنارہا تو اس پر کبھی اتفاق رائے پیدا نہیں ہو سکے گا۔ اس لئے اب واحد راستہ یہ بچا ہے کہ آرمی چیف جنرل راحیل شریف مداخلت کر کے حکومت پر دبائو ڈالیں کہ وہ خطے کے لئے گیم چینجر اور پاکستانی معیشت کے لئے تریاق کی حیثیت رکھنے والے اس منصوبے کو اپنے ذاتی مفادات اور روایتی سیاست کی بھینٹ نہ چڑھائے۔ فوری طور پر چھ رویہ (چار رویہ نہیں) مغربی روٹ کے لئے مطلوبہ فنڈز مختص کر کے اس پر کام کا آغاز کرے اور مشاہد حسین سید صاحب جیسے جعلی اپوزیشن رہنما کی سربراہی میں قائم نمائشی کمیٹی کی بجائے سی پی ای سی کے لئے ایک خودمختار اتھارٹی بنائے جس میں تمام صوبوں اور گلگت بلتستان کے ساتھ ساتھ افواج پاکستان کی بھی نمائندگی ہو۔</p>
			<p>یہ منصوبہ صرف اقتصادی نہیں بلکہ دفاعی اورا سٹرٹیجک اہمیت کا بھی حامل ہے ۔ اس لئے اس کی نگرانی کے عمل میں فوج کا شریک ہونا بھی بہت ضروری ہے ۔ اسی طرح قومی سیاسی رہنمائوں جس میں بلوچستان کی نمائندگی حقیقی اورسب سے زیادہ ہو، پر مشتمل کمیٹی کی نگرانی اس لئے ضروری ہے کہ مستقبل میں بلوچوں کے اعتراضات کو ختم کرنے کے لئے سیاسی سطح پر کام کرنا ہوگا اور ان کے اقلیت بننے کے خوف کو دور کرنے کے لئے آئینی اور قانونی اقدامات کرنے ہوں گے ۔</p>
			<p>یہ منصوبہ چونکہ چاروں صوبوں اور گلگت بلتستان سے متعلق ہے اس لئے اس کو فوری طور پر تمام تر تفصیلات کے ساتھ مشترکہ مفادات کونسل کے فورم پر لانا نہ صرف ضروری ہے بلکہ یہ آئینی تقاضا ہے ۔ بہت عجیب لگتا ہے کہ ایک جمہوری دور میں بالآخر آرمی چیف جنرل راحیل شریف سے مداخلت کی اپیل کرنی پڑ رہی ہے لیکن کیا کریں اس کے سوا اب کوئی چارہ نہیں رہا ۔ یوں بھی اگر دھرنے ختم کرنے کے لئے منتخب وزیراعظم ان سے کردار ادا کرنے کا کہہ سکتے ہیں تو قوم کے وسیع تر مفاد میں گیم چینجر کی حیثیت رکھنے والے اس منصوبے کو کامیاب بنانے اور پاک چین دوستی کو بچانے کی خاطر ہم ان سے مداخلت کی اپیل کیوں نہیں کر سکتے۔</p>
			<p>بشکریہ روزنامہ جنگ</p>
		</section>
	</body>
</document>
