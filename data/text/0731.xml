<document>
	<meta>
		<title>2016 دنیا کا گرم ترین سال ہوگا، برطانوی ماہرین موسمیات</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/13072/</link>
			<copyright-holder>آئی بی سی اردو</copyright-holder>
		</publication>
		<num-words>459</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>یوں تو کہا جا رہا تھا کہ 2015 گزشتہ صدی کا گرم ترین سال ہے اور گلوبل وارمنگ کی وجہ سے دنیا کے درجہ حرارت میں 2 ڈگری کا اضافہ ہوا ہے لیکن اب برطانیہ کے محکمہ موسمیات کی جانب سے کی گئی پیش گوئی کے مطابق اس بات کا امکان ظاہر کیا جا رہا ہے کہ 2016 زیادہ گرم سال ہوگا جو زمین پر انتہائی گہرے اثرات چھوڑے گا۔</p>
			<p>برطانوی محکمہ موسمیات  کا کہنا ہے کہ جس طرح عالمی درجہ حرارت میں اضافہ ہو رہا ہے انہیں یقین ہے کہ 2016 میں درجہ حرارت 1. 1 سیلسئس سے اوپر رہ سکتا ہے۔ برطانوی محکمہ موسمیات کی جانب سے کی جانے والی نئی پیش گوئی کمپیوٹر ماڈلز اور شماریاتی طریقہ کار پر مشتمل ہے اور اس کے مطابق آئندہ 12 مہینوں میں عالمی درجہ حرارت کی اوسط شرح 1961 سے 1990 کے درمیان کی شرح سے 0. 84 درجے سے اوپر رہنے کا امکان ہے اور اگر صنعتی دور سے پہلے کی سطح کا موازنہ کیا جائے تو نئی پیش گوئی کے مطابق آئندہ سال کے درجہ حرارت کی اوسط شرح 1850 سے 1899 کے مقابلے میں 1. 1 سیلسئس رہنے کا امکان ہے۔</p>
			<p>برطانوی محکمہ موسمیات سے تعلق رکھنے والے ایک ماہر کا کہنا ہے کہ آئندہ برس کی پیش گوئی گزشتہ سالوں میں رہنے ولے درجہ حرارت اور اس کے عوامل کو سامنے رکھ کرکی گئی ہے۔ ان کا کہنا تھا کہ برطانیہ میں 2014 میں درجہ حرارت 0. 6 رہا جو ایک ریکارڈ تھا جب کہ رواں برس یہ درجہ حرارت 0. 7 رہا اور وہ بھی ایک ریکارڈ تھا اور آئندہ برس کے لیے ییہ 0. 8 ہو گا جس سے آپ اندازہ لگا سکتے ہیں کہ برطانیہ میں 3 برس کے دوران درجہ حرارت میں تیزی آئی۔ ماہرین کے مطابق 2016 کے آخر تک برطانیہ میں 3 برس کے دوران مسلسل درجہ حرارت میں ریکارڈ اضافے کا امکان ہے۔ ماہرین کا کہنا ہے کہ آئندہ سال پاکستان اور بھارت سمیت ایشیا کے کئی ممالک میں گرمی کی شدید لہر آسکتی ہے اور گرمی کا نیا ریکارڈ بن سکتا ہے۔</p>
			<p>موسمیات کے ماہرین کے مطابق عالمی درجہ حرارت کے باعث بھارت میں مون سون سیزن  پہلے ہی محدود ہو چکا ہے جس نے بحرِ اوقیانوس میں آنے والے طوفانوں کو کم کیا جب کہ یہ گزشتہ چند ہفتوں میں شمالی یورپ میں سردی سے پہلے آنے والے طوفانوں میں بھی ملوث رہا ہے۔ برطانیہ میں رواں سال کو پہلے ہی گرم ترین سال قرار دیا جا چکا ہے جس کی بنیادی وجہ عالمی درجہ حرارت کا بڑھنا ہے۔</p>
			<p>واضح رہے کہ گزشتہ ہفتے پیرس میں ہونے والی ماحولیاتی کانفرنس میں شریک ممالک نے اس بات سے اتفاق کیا تھا کہ دنیا کو عالمی درجہ حرارت کو 1. 5 سیلسئس سے اوپر رکھنے کی کوشش کرنی چاہیے۔</p>
		</section>
	</body>
</document>
