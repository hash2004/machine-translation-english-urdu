<document>
	<meta>
		<title>کہانی ایک پہلوان کی۔۔۔۔۔۔۔۔۔</title>
		<author>
			<name>فیصل حکیم</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/25923/</link>
			<copyright-holder>آئی بی سی اردو</copyright-holder>
		</publication>
		<num-words>666</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>بڑے زمانے کی بات ہے دور کسی گائوں میں ایک لڑکا رہتا تھا جس کو پیار سے سب مانا کہتے تھے۔۔</p>
			<p>مانا شکل و صورت میں خوبصورت اور قد کاٹھ کے لحاظ سے بھی جاذب نظر تھا،دوستوں کے ساتھ کشتی دیکھنا اس کا پسندیدہ مشغلہ تھا،ایک دن اس کے ایک دوست نے اسے مشورہ دیا کہ بھائی تیرا قد کاٹھ ٹھیک ہے جسم بھی مضبوط نظر آتا ہے پھر تو کیوں پہلوان نہیں بن جاتا۔</p>
			<p>تیرا نام ہو گا لوگ تیرے قدردان ہونگے۔بس کیا تھا مانے نے فیصلہ کیا کہ وہ بھی پہلوان بنے گا اس کے لئے اس نے بغیر کسی استاد کے خود ہی سب سیکھنے کا ارادہ کیا اور ایک ماہ بعد ہی اس گائوں کے بڑے پہلوان کو چیلنج بھی کر دیا،</p>
			<p>لوگوں نے سمجھایا کہ بھائی اس پہلوان نے اپنی عمر اس فن میں گزاری ہے اس کو دائو پیچ کا پتہ ہے تو کیا کر رہا ہے ابھی تو اس قابل نہیں کہ اس کا کچھ بگاڑ سکے لیکن مانا جی کے سر پر تو مشہور ہونے اور چیمپئین بننے کا بھوت سوار تھا سو مقابلے کا دن طے ہو گیا،مقابلے کے روز گائوں کے لوگ مقررہ مقام پر جمع ہوئے۔</p>
			<p>مانا دوستوں کے ہمراہ مقابلے کے لئے ڈھول کی تھاپ پر رقص کرتے اکھاڑے میں پہنچ گیا دوسری طرف وہ پہلوان جس نے کئی بڑے بڑے پہلوانوں کو ہرایا تھا اور ایک طرف مانا جس کو پہلوانی شروع کئے ہوئے ایک ماہ گزرا تھا،</p>
			<p>مقابلہ شروع ہوا مانے کے دوستوں نے اپنے دوست کی ہمت بڑھانے کے لئے شور مچانا شروع کیا  مانے نے بھی زور لگایا اور دوسرے پہلوان کو پریشان کرنے کی بھی کوشش کی لیکن مانے کی تمام کوششوں کے باجود پہلوان کافی مطمئن اور سکون مین نظر آرہا تھا مانا جب اپنی ساری کوشش کر چکا تو دوسرے پہلوان نے یکدم ایک دھوبی پٹکا مارا اور ماہنا چت۔۔۔</p>
			<p>دوسرے پہلوان نے جیت کے بعد دونوں ہاتھ فضا میں بلند کئے اور ماہنا جسم میں ہونے والے درد کے ساتھ ہی اپنے دوستوں کو بھی کوسنا شروع ہو گیا کہ تم نے مجھے یہ مشورہ دیا۔۔</p>
			<p>لیکن اس کے دوست اس کو یہ سمجھانے لگے کے تم مشہور ہو رہے ہو۔۔</p>
			<p>سو مانا بھی یکے بعد دیگرے کئی بار اکھاڑے میں اترا اور ہر دفعہ ہارا جس کے بعد جہاں بھی مانا کسی مقابلے میں حصہ لیتا تو اس کے دوست اور محلے دار وہاں موجود تو ہوتے لیکن منہ چھپا کر بیٹھتے کہ کہیں انہیں شرمندگی کا سامنا نہ کرنا پڑے۔</p>
			<p>یہ تو ایک کہانی ہے لیکن اس کا تعلق ہماری موجودہ سیاست سے کافی گہرا نظر آتا ہے جہاں پر مقابلہ الزامات کا نظر آتا ہے ایک ایسا پہلوان جو ابھی نوارد ہے اس نے اس فیلڈ کے چیمپئینز پر ایسے الزامات دھر دیئے کہ کافی مشہور بھی ہو گیا اور دوستوں کے کہنے پر اس نے یہ سلسلہ کافی تیز بھی کر دیا،</p>
			<p>کہیں آف شور کمپنیوں کے الزامات تو کہیں منی لانڈرنگ کے،کہیں اپنوں کو نوازنے کے الزام تو کہیں سڑکیں اور پل بنانے کے،لیکن شاید وہ یہ بھول گیا تھا کہ جو الزام وہ دوسروں پر لگا رہا ہے وہ واپس پلٹ کر اس پر بھی آسکتے ہیں</p>
			<p>لیکن اس کے دوست اس سے یہ مسلسل کام کرائے جا رہےتھے پھر کیا ہوا یکدم وہی الزام اس نووارد کے خلاف بھی منظر عام پر آگئے اس کی بھی آف شور کمپنی نکل آئیں اسکےدوستوں کی بھی اس کا حال بھی وہی ہو گیا جو مانے کا ہوا تھا کہ ساری کوششوں کے بعد دوسرے پہلوان کا دھوبی پٹکا اور ماہنا چت۔۔۔۔</p>
			<p>اب کیا ہو گا اور اس کا جواب کیا آئے گا یہ تو معلوم نہیں لیکن اس نووارد کو اتنا ضرور سمجھ لینا چاہئے کہ اکھاڑے میں اترنے سے قبل پوری تیاری اور دائو پیچ سیکھ کر اترنا چاہئے تاکہ کہیں بھی سبکی نہ اٹھانی پڑے۔۔</p>
			<p>اور نووارد کے دوستوں کو بھی سمجھنا چاہئے کہ وہ اپنے دوست کو اس مقام پرنہ لے جائیں کہ انہیں بھی منہ چھپانا پر جائیں ابھی وقت ہے دائو پیچ سیکھنے کا بھی اور اپنی غلطیاں درست کرنے کا بھی جو شاید بعد میں نہیں ملے گا.</p>
		</section>
	</body>
</document>
