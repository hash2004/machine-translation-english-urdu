<document>
	<meta>
		<title>حکمران کرپشن چھپانے کے بجائے نیب کو پنجاب میں کام کرنے دیں ۔ سراج الحق</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/18748/</link>
			<copyright-holder>آئی بی سی اردو</copyright-holder>
		</publication>
		<num-words>601</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>امیر جماعت اسلامی پاکستان سینیٹر سراج الحق نے کہا ہے کہ ہم پاکستان کو ہر طرح کی کرپشن سے پاک ملک بنانا چاہتے ہیں ۔ پاکستانی عوام آج کرپشن میں ڈوبی ہوئی ہے ۔ کرپشن کو ختم کر لیا جائے تو ترقیاتی بجٹ دوگنا ہو جائے گا ۔ آئین پاکستان کے مطابق ہر غریب آدمی کے بچوں کو تعلیم، علاج ، ہر بے گھر فرد کو شیلٹر اور مکان دینا حکومت کی ذمہ داری ہے ۔ پیپلز پارٹی اور مسلم لیگ ن نے دو دو بار حکومت کی ہے ۔ دونوں مرتبہ کرپش کی وجہ سے ان کی حکومتیں ختم ہوئی ہیں ۔ آج بھی کرپشن کا وہی دور دورہ ہے ۔ جماعت اسلامی کے مرکزی میڈیا سیل کے مطابق ان خیالات کا اظہار انہوں نے نیشنل پریس کلب اسلام آباد میں جماعت اسلامی کے زیر اہتمام کرپشن سے پاک پاکستان سیمینار سے خطاب کرتے ہوئے کیا ۔</p>
			<p>سینیٹر سراج الحق نے کہا کہ ماضی میں ایسے حکمران گزرے ہیں جن پر کرپشن کا کوئی الزام نہیں ہے ۔ قائد اعظم ؒ اور لیاقت علی خان ؒ کا دامن کرپشن سے پاک تھا ۔ اپنے اور غیروں نے قائد اعظم اور لیاقت علی خان کو کرپشن سے پاک قرار دیا ہے آج حکومتوں میں رہنے والے لوگ حکومت ختم ہونے پر سرکاری بنگلوں میں لگے گملے بھی اپنے ساتھ گھروں کو لے جاتے ہیں ۔ انہوں نے کہا کہ ان کرپٹ لوگوں کے گریبانوں میں غریبوں کا ہاتھ پہنچے گا تو لوٹی ہوئی دولت قوم کو واپس کریں گے ۔ انہوں نے کہا کہ نیب کی کارکردگی مایوس کن ہے ۔ ان کے اوپر اٹھنے والے اخراجات بہت بھاری ہیں ۔ انہوں نے کہا کہ ترک لیڈر کی بیوی نے غریب یتیم بچی کو سونے کا ہار دیا، وہ ہار یتیم بچی سے وزیر اعظم گیلانی کی بیوی نے اپنے پاس رکھ لیا ۔ انہوں نے کہا کہ حکمران سر سے پاﺅں تک کرپشن میں لتھڑے ہوئے ہیں ۔ کرپٹ اشرافیہ نے قومی دولت لوٹ کر باہر بھیجی ہے ۔ روزانہ 12 ارب کی کرپشن اور سالانہ 4380 ارب سے زائد کی کرپشن ہو رہی ہے ۔</p>
			<p>سراج الحق نے کہا کہ اسلام آباد میں سیاسی رشوت کے طور پر پچاس ہزار ایکڑ زمین تقسیم کی گئی ہے ۔ ٹیکس غریب لوگ دیتے ہیں ۔ اٹھارہ کروڑ عوام میں سے دس لاکھ لوگ ٹیکس دیتے ہیں ۔ اس قوم کے پاس ایک ہی آپشن ہے کہ وہ اپنے حقوق کے لیے خودہی اٹھیں ۔ انہوں نے کہا کہ ایک جمہوری ملک میں غربت کے ہاتھوں لوگ خود کشیاں کر رہے ہیں ۔ میرٹ کی پامالی ، اخلاقی ، انتخابی کرپشن ہے ۔ کرپٹ سیاستدان رنگ، جھنڈے اور پارٹیاں بدل کر نئے انداز سے عوام پر مسلط ہوتے ہیں ۔ انہوں نے کہا کہ اب احتساب ہونا چاہیے اور سر عام احتساب ہونا چاہیے ۔ انہوں نے اورنج ٹرین کے حوالے سے عامر لطیف کی گرفتاری کے پس پردہ حقائق سامنے لائے جائیں ۔</p>
			<p>سراج الحق نے کہا کہ قوم سے معاملات چھپائے نہ جائیں ۔ حکومت ہمت کرے اپنے شہریوں کو حقائق سے آگاہ کرے ۔ احتساب بلا تخصیص ہونا چاہیے ۔نیب کا ادارہ اگر کراچی میں کام کررہاہے تو اسے پنجاب اور دیگر صوبوں میں بھی اسی طرح کام کرنے دیا جائے ۔ انہوں نے کہا کہ کرپٹ لوگوں کا سوشل بائیکاٹ کیا جائے ہم نے کرپشن کے خلاف پورے ملک میں دھرنوں کا اعلان کر رکھاہے ہم عوامی حمایت سے کرپٹ حکمرانوں سے عوام کو نجات دلائیں گے ۔</p>
			<p>سیمینار سے جے یو آئی کے رہنما حافظ حسین احمد ، معروف کالم نگار حامد میر ، ماہر معاشیات ڈاکٹر شاہد حسن صدیقی ، نائب امیر جماعت اسلامی میاں محمد اسلم اور امیر جماعت اسلامی اسلام آباد زبیر فاروق خان نے بھی خطاب کیا ۔</p>
		</section>
	</body>
</document>
