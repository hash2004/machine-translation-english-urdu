<document>
	<meta>
		<title>منیٰ میں بھگدڑ سے جاں بحق حاجیوں کی تعداد 800 ہو گئی، 863 زخمی</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/6948/</link>
			<copyright-holder>آئی بی سی اردو</copyright-holder>
		</publication>
		<num-words>332</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>منیٰ .......منیٰ میں رمی جمرات کے موقع پر بھگدڑ مچنے سے کچل کر اور دم گھٹ کر شہید ہونے والے حاجیوں کی تعداد 800 ہو گئی جبکہ واقعے میں 863 حجاج زخمی ہیں۔سعودی عرب میں اس سال حج کے موقع پر یہ دوسرا بڑا حادثہ پیش آیا ہے۔</p>
			<p>ایک عرب ٹی وی کے مطابق حاجی رمی جمرات (شیطان کو کنکریاں مارنے )میں مصروف تھے کہ گرمی کی شدت سےلوگ بے ہوش ہو کر گرے اور ان کے اوپر لوگ چلتے گئے اور یوں بھگدڑ مچ گئی۔ حادثے کے فوری بعد انتظامیہ نے ریڈ الرٹ جاری کر دیا اور امدادی کارروائیاں شروع کر دی گئیں۔</p>
			<p>حادثے کے زخمیوں کو فوری طور پر اسپتال منتقل کیا گیا۔ حادثہ جس جگہ پیش آیا، وہاں زیادہ ترالجزائرکےشہری موجود تھے۔ اطلاعات ہیں کہ حادثے کا شکار ہونے والوں میں زیادہ تر معمر افراد شامل ہیں۔</p>
			<p>منیٰ میں رمی کے موقع پر بھگدڑ سے شہید ہونے والوں میں ایک پاکستانی بھی شامل ہے، عارف شہید کا تعلق لاہور سے ہے اور ان کی اہلیہ نے سعودی عرب سے فون کر کے اپنے خاندان کو ان کی شہادت کی اطلاع دی ہے ۔</p>
			<p>رواں سال حج کے موقع پر یہ دوسرا بڑاسانحہ ہے، اس سے قبل 11 ستمبر کومکہ میں تعمیراتی کام کیلئے نصب کرین صفا اور مروا کے درمیان گرنے سے 111 افراد شہید اور 238 زخمی ہوئے تھے۔</p>
			<p>حادثے کے متاثرین میں مزید کتنے پاکستانی شامل ہیں اس کے لیے سعودی عرب میں موجود پاکستانی حج ڈائرکٹر ابوعاکف معلومات حاصل کر رہے ہیں۔</p>
			<p>دوسری طرف پاکستانی دفتر خارجہ نے بھی سعودی عرب کا ہیلپ لائن نمبر جاری کر دیا ہے، پاکستانی حاجیوں سے متعلق معلومات فون نمبر 00966125277537 پر رابطہ کر کے حاصل کی جا سکتی ہیں۔</p>
			<p>سعودی حکام کے مطابق منیٰ میں جاں بحق ہونے والے افراد کا تعلق مختلف قومیتوں سے ہے، زخمیوں کو منیٰ کے مختلف اسپتالوں میں داخل کرادیا گيا ہے اور اسپتالوں میں ایمرجنسی نافذ کر دی گئی ہے ۔</p>
			<p>منیٰ میں حاجیوں کو حادثہ پیش آنے پر وزیراعظم نواز شریف اور صدر مملکت ممنون حسین نے افسوس کا اظہار کیا ہے ۔</p>
		</section>
	</body>
</document>
