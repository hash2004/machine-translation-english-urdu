<document>
	<meta>
		<title>ایم کیو ایم اور پیپلز پارٹی دہشت گردی اور کرپشن کے خلاف فوج کی جنگ سے نالاں ہیں، عمران</title>
		<author>
			<name>ٹیم آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/6625/</link>
			<copyright-holder>آئی بی سی اردو</copyright-holder>
		</publication>
		<num-words>549</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>تحریک انصاف کے سربراہ عمران خان کا کہنا ہے کہ جنرل راحیل شریف کا گراف بڑھنے کا سبب قوم کا چوروں سے تنگ آنا ہے اور لگتا ہے کہ جنرل راحیل شریف پیچھے نہیں ہٹیں گے جب کہ آصف زرداری اور ایم کیو ایم فوج کو پیچھے ہٹانے کے لیے نواز شریف پر دباؤ ڈال رہے ہیں۔</p>
			<p>اسلام آباد میں پریس کانفرنس کرتے ہوئے عمران خان نے کہا کہ ضیااللہ آفریدی کی باتوں پر دکھ ہوا انہوں نے احتساب کمیشن اور آئی جی پر غلط الزامات لگائے، انہیں پہلے اپنے اوپر لگنے والے الزامات کو غلط ثابت کرنا چاہئے تھا لیکن انہوں نے بھی پیپلز پارٹی اور (ن) لیگ والا کام کیا۔</p>
			<p>انہوں نے کہا کہ پارٹی میں اپنوں کو نوازنے سے دکھ ہوا آئندہ کسی رکن کے عزیز کو ٹکٹ نہیں ملے گا، اب تمام تر توجہ پارٹی ڈسپلن پر ہوگی چاہے حکومت ہی کیوں نہ چلی جائے،</p>
			<p>انہوں نے کہا پارٹی کو نقصان پہنچانے والوں کو شوکاز نوٹس جاری کر دیئے ہیں جب کہ ضیا اللہ سمیت بلدیاتی انتخابات میں مخالفین کو ووٹ دینے والے 57 ارکان کو پارٹی سے نکال رہے ہیں اور اعظم سواتی کا فیصلہ آئندہ 2 روز میں کریں گے۔</p>
			<p>چیرمین تحریک انصاف کا کہنا تھا کہ جنرل راحیل شریف کا گراف بڑھنے کا سبب قوم کا چوروں سے تنگ آنا ہے، لگتا ہے کہ جنرل راحیل شریف پیچھے نہیں ہٹیں گے جب کہ آصف زرداری اور ایم کیو ایم نواز شریف پر فوج کو پیچھے ہٹانے کے لیے دباؤ ڈال رہے ہیں۔</p>
			<p>عمران خان نے کہا کہ دہشت گردوں کو پناہ دینے والوں کے خلاف آپریشن ہو تو جمہوریت کیوں یاد آتی ہے،</p>
			<p>انہوں نے کہا(ن) لیگ اور پیپلز پارٹی کے مک مکا کا خاتمہ پاکستان کے لیے خوش آئند ہے، جمہوریت کی آڑ میں ملک کو لوٹا جا رہا ہے، پیپلز پارٹی اور (ن) لیگ مک مکا ٹوٹنے پر کرپشن کا پتا چل رہا ہے اگر مک مکا ختم نہ ہوتا تو پیپلز پارٹی کبھی نندی پور منصوبے پر بات نہیں کرتی۔</p>
			<p>عمران خان نے کہا کہ کراچی اور سندھ میں آپریشن اور احتساب سے لوگ بہت زیادہ خوش ہیں، رینجرز اور دیگر سیکیورٹی ادارے پنجاب میں بھی آپریشن کریں، پنجاب میں تاریخ کا سب سے بڑا ڈاکا ڈالا جا رہا ہے،</p>
			<p>انہوں نے کہا کرپشن کے خلاف کارروائی کی زیادہ ضرورت پنجاب میں ہے جب کہ سیکیورٹی اداروں کو بھی دعوت دیتا ہوں کہ خیبر پختونخوا میں کرپٹ لوگوں کے خلاف آپریشن کریں۔</p>
			<p>انہوں نے کہا کہ نندی پور ڈاکے کے ذمہ دار شہباز شریف ہیں، نندی پور اور میٹرو بس پراجیکٹ کا تھرڈ پارٹی سے آڈٹ کرایا جائے جب کہ ایل این جی فراڈ بھی ملکی تاریخ کا سب سے بڑا اسکینڈل ہے اور ہمیں پتا ہے کہ دبئی میں ایل این جی کے سودے کون کرارہا ہے۔</p>
			<p>ان کا کہنا تھا کہ 10 کروڑ افراد کو روٹی میسر نہیں اور حکمران دبئی جا رہے ہیں، پیپلز پارٹی کے اجلاس دبئی میں کیوں ہو رہے ہیں، بتایا جائے کہ کس ملک کی صوبائی کابینہ کی میٹنگ دبئی میں ہوتی ہے اور اس کے اخراجات کون برداشت کر رہا ہے۔</p>
			<p>چیرمین پی ٹی آئی کا کہنا تھا کہ 4 اکتوبر کو اسلام آباد میں دھرنا نہیں بڑا جلسہ اور احتجاج کریں گے کیونکہ ان چاروں صوبائی الیکشن کمشنرز کا جانا بہت ضروری ہے یہ وہی چاروں الیکشن کمشنر بیٹھے ہیں جنہوں نے دھاندلی کرائی اگر یہ الیکشن کمشنرز نہ گئے تو پھر تحریک انصاف کو ہرایا جائے گا۔</p>
		</section>
	</body>
</document>
