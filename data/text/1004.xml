<document>
	<meta>
		<title>برطانیہ میں ایک ہی پودے پرآلواوربینگن اگانے کا کامیاب تجربہ</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/14509/</link>
			<copyright-holder>آئی بی سی اردو</copyright-holder>
		</publication>
		<num-words>242</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>برطانوی ماہرین نے برسوں کی محنت اور تحقیق کے بعد "ایگ اینڈ چپس" نامی ایک پودا تیار کیا ہے جس کی جڑ سے آلو اور شاخوں پر بینگن اگتے ہیں۔</p>
			<p>ماہرین نے بہترین بینگن کی 20 اقسام میں سے ایک کا انتخاب کیا جو اس پودے کے لیے موزوں تھا اور پھر جسامت اور غذائیت کے لحاظ سے ایک عمدہ قسم کو چنا گیا۔ اس کے بعد آلو اور اسی بینگن کے تنوں کو کاٹ کر ان کی قلموں کو جوڑا گیا اور انہیں ایک ہی زاویے پر چپکایا گیا جس کے بعد آزمائشی طور پر پودے سے چار بڑے بینگن اور دو کلوگرام آلو حاصل ہوئے۔</p>
			<p>برطانوی کمپنی کے ترجمان کے مطابق یہ بیج ان لوگوں کے لیے ہیں جو اپنے باغ میں جگہ کی کمی کے باوجود زیادہ مفید پودے اگانا چاہتے ہیں۔ اس کے علاوہ چھوٹے بچوں اور نوجوانوں میں باغبانی کا شوق پیدا کرنے کے لیے ایسے حیرت انگیز پودے بہت مفید ثابت ہو سکتے ہیں تاہم اسے بنانے والوں نے اپنے طریقے کی تفصیلات نہیں بتائی ہیں کیونکہ انہیں شبہ ہے کہ دوسرے لوگ اسے بنا کر معاشی فوائد حاصل کر سکتے ہیں۔</p>
			<p>ماہرین کے مطابق  یہ پودا ہر قسم کی زمین پر باآسانی اگ سکتا ہے اور اسے کیاریوں میں بھی لگایا جا سکتا ہے۔ کمپنی کے مطابق اپریل کے بعد سے اسے برطانیہ میں فروخت کے لیے پیش کیا جائے گا جب کہ 9 سینٹی میٹر اونچی کیاری کی قیمت 15 پونڈ یا 2 ہزار پاکستانی روپے رکھی گئی ہے۔</p>
		</section>
	</body>
</document>
