<document>
	<meta>
		<title>سورۂ اقرا</title>
		<author>
			<name>متفرق</name>
		</author>
		<publication>
			<name>Mahnama Ishraq June 2005</name>
			<year>2005</year>
			<city>Lahore</city>
			<link>http://www.javedahmadghamidi.org/#!/ishraq/5adb737cb7dd1138372dc1b9?articleId=5adb7380b7dd1138372dc274</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<heading>سورۂ اقرا کی منظوم ترجمانی</heading>
			<p>رحیم و رحمان حق تعالیٰ کے اسم عالی سے ابتدا ہے</p>
			<p>پڑھو پیمبر! سنا دو پڑھ کے</p>
			<p>خداے واحد کے نام سے جو</p>
			<p>تمھارا رب ہے</p>
			<p>جو خالقیت کی داستاں میں</p>
			<p>عظیم تر ہے</p>
			<p>حقیر خوں کی ذرا سی پھٹکی سے بننے والا</p>
			<p>یہ ابن آدم</p>
			<p>اسی کی تخلیق کا ثمر ہے</p>
			<p>جو خود کو عالی نسب سمجھ کر</p>
			<p>بہت ہی مغرور ہو چلا ہے</p>
			<p>اسی تفاخر میں رب کے یوم نشور کو بھی</p>
			<p>بھلا چکا ہے</p>
			<p>سمجھ رہا ہے</p>
			<p>وہ اس جہاں میں عبث ہی تخلیق ہو گیا ہے</p>
			<p>وہ سوچتا ہے</p>
			<p>کہ جب وہ مر کے</p>
			<p>زمیں کے نیچے</p>
			<p>زمیں کا حصہ ہی بن رہے گا</p>
			<p>تو کب پھراس کو جلا ملے گی؟</p>
			<p>کہاں عمل کی جزا ملے گی ؟</p>
			<p>اسے بتا دو</p>
			<p>سنا دو پڑھ کے</p>
			<p>اور اصل یہ ہے</p>
			<p>کہ وہ خدا جو تمھارا رب ہے</p>
			<p>وہ اپنی خوے کریم نفسی میں خوب تر ہے</p>
			<p>اسی کریمی کا تو ثمر ہے</p>
			<p>کہ علم اس نے</p>
			<p>قلم کے رشتے سکھا دیا ہے</p>
			<p>کتاب رشد و ہدیٰ کی صورت</p>
			<p>بشر کو وہ سب بتا دیا ہے</p>
			<p>جسے وہ اب تک نہ جانتا تھا</p>
			<p>مگر تحیر کی انتہا ہے</p>
			<p>کہ ابن آدم گریز پا ہے</p>
			<p>اٹل مسلم حقیقتوں سے</p>
			<p>خدا کی مطلق صداقتوں سے</p>
			<p>کسی مفر کی تلاش میں ہے</p>
			<p>کبھی بہانے تراشتا ہے</p>
			<p>کبھی فسانے تلاشتا ہے</p>
			<p>نہیں یہ ہر گز نہیں پیمبر!</p>
			<p>یہ انحراف اس لیے نہیں ہے</p>
			<p>کہ اس کے ذہن رسا کی وسعت سے یہ حقائق</p>
			<p>بہت وراء ہیں</p>
			<p>جفا کی دنیا کا سچ تو یہ ہے</p>
			<p>کہ ابن آدم</p>
			<p>بغاوتوں کی روش پہ اصرار کر رہا ہے</p>
			<p>وہ اپنے طغیان و سرکشی میں</p>
			<p>ہر ایک در سے گزر چلا ہے</p>
			<p>ذرا سا مال و منا ل پا کر</p>
			<p>وہ خود کو اوروں سے بے نیاز و غنی تصورکیے ہوئے ہے</p>
			<p>اسی لیے تو اکڑ رہا ہے</p>
			<p>خدا فراموش بن گیا ہے</p>
			<p>مگر اسے یہ پتا نہیں ہے</p>
			<p>کہ آخر اس کو</p>
			<p>خدا کی جانب ہی لوٹنا ہے</p>
			<p>تمھار ے رب کے حضور رجعت</p>
			<p>یہی قضا ہے</p>
		</section>
	</body>
</document>