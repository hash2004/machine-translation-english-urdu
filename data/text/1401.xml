<document>
	<meta>
		<title>پی آئی اے میں لازمی سروس ایکٹ لاگو کر دیا گیا</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16437/</link>
			<copyright-holder>آئی بی سی اردو</copyright-holder>
		</publication>
		<num-words>390</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>وزیراعظم نواز شریف نے پی آئی اے میں لازمی سروس ایکٹ 1952 نافذ کرنے کی منظوری دے دی جس کے تحت غیر حاضر اور احتجاج کرنے والے ملازمین کو فوری برطرف کیا جا سکے گا جب کہ ادارے کی تمام یونینز پر پابندی بھی عائد ہو گئی۔</p>
			<p>وزیراعظم نواز شریف نے سول ایوی ایشن ڈویژن کی سمری کی منظوری دے دی جس کے بعد پی آئی اے میں لازمی سروس ایکٹ 1952 لاگو کر دیا گیا ہے، لازمی سروس ایکٹ 6 ماہ کے لیے نافذ کیا گیا ہے۔ لازمی سروس ایکٹ کے تحت ملازمین اب ہڑتال نہیں کر سکیں گے جب کہ دوران سروس کوئی بھی ملازم غیر حاضر نہیں رہ سکتا۔ ایکٹ کے تحت دفاتر کی تالابندی کرنے والے اور ملازمت سے غیرحاضری یا احتجاج پر فوری برطرفی ہو سکے گی جب کہ ایکٹ کے تحت پی آئی اے کی تمام یونینز پر بھی پابندی عائد کر دی گئی ہے۔</p>
			<p>دوسری جانب چیرمین جوائنٹ ایکشن کمیٹی سہیل بلوچ نے کہا ہے کہ یقین نہیں آرہا کہ لازمی سروس لاگو کر دیا گیا ہے لیکن اگر ایسا کیا گیا ہے تو اس سے احتجاج نہیں روکا جا سکتا، احتجاج شیڈول کے مطابق کیا جائے گا۔ انہوں نے کہا کہ ہم چاہتے توآج شام بھی فلائٹ آپریشن روک سکتے تھے، مگر ایسا نہیں کیا جب کہ حکومت مذاکرات اور بات چیت کے ذریعے مسئلہ حل کرے اور اگر لاٹھی چارج یا کوئی اورکارروائی کی گئی تو ہم اس کے لیے تیار ہیں۔</p>
			<p>ادھر جوائنٹ ایکشن کمیٹی نے لازمی سروس ایکٹ کو سپریم کورٹ میں چیلنج کرنے کا فیصلہ کیا ہے جب کہ ڈپٹی کنوینر ڈاکٹر صفدر انجم کا کہنا تھا کہ کل صبح</p>
			<p>8 بجے سے آپریشن مکمل طور پر بند کیا جائے گا اور مطالبات کی منظوری تک ملازمین کا احتجاج جاری رہے گا۔</p>
			<p>اس سے قبل پی آئی اے کی جوائنٹ ایکشن کمیٹی نے ادارے کی مجوزی نجکاری کے خلاف 2 فروری کے بجائے آج سے ہی فلائٹ آپریشن روکنے کا فیصلہ کیا تھا، جس پر سول ایوی ایشن ڈویژن نے حالات کی سنگینی کو دیکھتے ہوئے سیکشن 10 لگانے کے لئے وزارت داخلہ کو خط لکھا تھا۔</p>
			<p>واضح رہے کہ حکومت کی جانب سے پی آئی اے کی ممکنہ نجکاری کے خلاف جوائنٹ ایکشن کمیٹی سراپا احتجاج ہے اور اس حوالے سے حکومت اور پی آئی اے یونین کے درمیان مذاکرات بھی ہوئے تاہم کوئی خاطر خواہ نتیجہ سامنے نہ آنے پر ملازمین کی ہڑتال جاری ہے</p>
		</section>
	</body>
</document>
