<document>
	<meta>
		<title>عدنان سمیع بھارتی شہری بن گئے</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/14120/</link>
			<copyright-holder>آئی بی سی اردو</copyright-holder>
		</publication>
		<num-words>681</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پاکستانی نژاد بالی ووڈ گلوکار عدنان سمیع کو بھارتی شہریت دے دی گئی۔وہ گزشتہ ایک دہائی سے بھارتی شہر ممبئی میں مقیم تھے۔اب وہ یکم جنوری 2016 سے باقاعدہ بھارتی شہری ہوں گے۔عدنان سمیع نے پاکستانی شہریت تو بہت پہلے ترک کر دی تھی اب عدنان بھارتی شہری ہونے کے ساتھ کینیڈین شہری بھی ہیں۔</p>
			<p>عدنان سمیع 2001 میں ایک سال کے ویزے پر بھارت گئے تھے جہاں وہ ہر سال اپنے ویزے کی تجدید کر ا لیتے تھے۔انہیں آخری بار 27 مئی 2010 کوپاکستانی پاسپورٹ جاری کیا گیا جس کی میعاد 26 مئی 2015 کو ختم ہوگئیتھی جس کے بعد انہوں پاکستانی پاسپورٹ کی تجدید کے لئے رجوع نہیں کیا۔</p>
			<p>انہوں نے 26 مئی 2015 کو بھارتی وزارت داخلہ کو درخواست دی کہ انہیں انسانی بنیادوں پر بھارت میں قیام کی اجازت دی جائے۔</p>
			<p>عدنان سمیع خان 15 اگست 1973 کولندن میں پیدا ہوئے۔ زیبا بختیار سے شادی کی جو تین سال چلی اس کے بعد دونوں میں علیحدگی ہو گئی۔ دونوں کا ایک بیٹا اذان ہے جو زیبا بختیار کے ساتھ پاکستان میں مقیم اور ڈائریکشن و پروڈکشن سے وابستہ ہیں۔</p>
			<p>2001 میں عدنان نے دوسری شادی صباحگلاداری سے کی جو عرب امارات سے تعلق رکھتی ہیں لیکن یہ شادی بھی ڈیڑھ برس چل سکی، میڈیا رپورٹ کے مطابق صباح نے انہیں موٹاپے کی وجہ سے چھوڑ دیا تھا۔</p>
			<p>سن 2005 میں عدنان موٹاپے سے متعلق ایک عارضے کا شکار ہو گئے اور وہ تین ماہ تک لندن میں زیر علاج رہے۔ان کا دعویٰ تھا کہ ڈاکٹروں نے موٹاپے کو ان کی زندگی کے لیے خطرہ قرار دیا تھا۔جون 2006 میں ان کا وزن 6 من 30 کلوگرام تھا تاہم انہوں نے 16 ماہ میں 145 کلوگرام وزن کم کیا۔</p>
			<p>سن 2009 میں ا ن کے والد کا کینسر کی وجہ سے انتقال ہو گیا۔ 29 جنوری 2010 کو عدنان سمیع نے تیسری شادی افغان نژاد جرمن لڑکی رویا فریابی سے کی۔</p>
			<p>انہوں نے کئی بار بھارتی شہریت کی درخواست دی جنہیں مسترد کر دیا گیا۔ انہوں نے 2013 میں بھی بھارتی شہریت کے لئے درخواست دی تھی جسے مسترد کر دیا گیا تھا۔</p>
			<p>بھارتی وزارت قانون نے وزارت داخلہ سے عدنان سمیع کو شہریت دینے یا نہ دینے سے متعلق معاملات کا جائزہ لینے کے لئے کہا تھا لیکن، وزارت قانون نے درخواست یہ کہہ کر واپس کر دی تھی کہ سٹیزن شپ ایکٹ کے تحت شہریت دینے کا اختیار وزارت داخلہ کے پاس ہے۔ وہ اس سلسلے میں کچھ نہیں کر سکتی۔</p>
			<p>بھارتی اٹارنی جنرل کے مطابق گلوکار بھارتی سٹیز ن شپ ایکٹ 1955 کے سیکشن 6 کے تحت بھارتی شہریت حاصل کرنے کے اہل ہیں - انڈین سٹیزن شپ ایکٹ کے تحت کوئی بھی غیر ملکی صرف اسی وقت شہریت کا حقدار ہو سکتا ہے جبکہ اس نے سائنس، فلسفے، فنون لطیفہ، ادب، عالمی امن یا انسانی ترقی کے لئے غیر معمولی خدمات انجام دی ہوں۔</p>
			<p>وہ نہ صرف گلوکار ہیں بلکہ اداکاری کرنے کے ساتھ ساتھ موسیقی کے کئی ساز بجانے میں بھی انہیں مہارت حاصل ہے لہذابھارتی وزارت داخلہ نے موسیقی کے میدان میں ان کی خدمات کو مدنظر رکھتے ہوئے شہریت دینے کا فیصلہ کیا۔</p>
			<p>ان کے کریڈیٹ پر "مجھ کو بھی تو لفٹ کرادے" گیت سرفہرست ہے۔ اسی گانے نے انہیں راتوں رات شہرت کی بلندیوں پر پہنچا یا۔ عدنان نے 1995 میں پاکستانی میوزیکل فلم'سرگم ' میں بھی کام کیا تھا جس میں ہیروئن زیبا بختیار تھیں۔ یہ پہلی اورآخری پاکستانی فلم تھی جس میں عدنان نے اداکاری کی۔</p>
			<p>عدنان نے ریشماں کی وفات پر کہا تھا کہ</p>
			<blockquote>
				<p>"ریشماں نے اپنی آواز سے پورے جنوبی ایشیا کو اپنا دیوانہ بنایا ہوا تھا لیکن مجھے افسوس کے ساتھ کہنا پڑ رہا ہے کہ بدلے میں انہیں کچھ نہیں ملا، سوائے کسمپرسی کے۔۔۔ پاکستان فنکاروں کے رہنے کی جگہ نہیں۔ نہ تو حکومتی ادارے فنکاروں کی کسی طرح مدد کرتے ہیں اور نہ ہی انہیں لوک ورثے کے مٹنے کا کچھ غم ہے ورنہ فنکار ہی ملک کا اصل 'لوک ورثہ' ہوتے ہیں"۔</p>
			</blockquote>
			<p>عدنان سمیع کا کہنا ہے کہ فنکاروں کو خراج تحسین ان کی زندگی میں ہی ملنا چاہئے، مرنے کے بعد جو کچھ بھی آپ ان سے متعلق کہیں یا کریں وہ خود ان کے کسی کام کا نہیں</p>
		</section>
	</body>
</document>
