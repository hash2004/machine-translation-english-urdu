<document>
	<meta>
		<title>گر جنگ لازم ہے تو جنگ ہی سہی</title>
		<author>
			<name>راضیہ سید</name>
			<gender>Female</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/26217/</link>
			<copyright-holder>آئی بی سی اردو</copyright-holder>
		</publication>
		<num-words>587</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>یہ کہانی ہے ایک بچے کی جو سڑک پر بری طرح چلا رہا تھا اور ساتھ ہی اپنی مدد کے لئے کسی کو پکار رہا تھا ، عجیب الجھا ہوا سا ، جیسے اس کا ذہن خالی ہو لیکن زبان سے صرف صدائیں ہی بلند ہو رہی ہوں اور جو اس بے رحم معاشرے میں رہنے والے بھیڑیوں سے فرار پانا چاہتا ہو ۔</p>
			<p>میں نے سوچا کہ آج اس بچے کی کہانی ہی لکھ دوں کیونکہ قلم ہاتھ میں آجانے کا یہ مطلب نہیں کہ صرف مقتدر طبقے کے گن گائے جائیں کیونکہ اصل میں ان کے گیت گانے والے بہت ہیں ، لکھنا چاہیے اور بولنا چاہیے تو ان کے حق میں جن کے ساتھ ظلم و زیادتی ہوتی ہے جن کا کوئی بولنے والا نہیں ۔</p>
			<p>خیر ذکر اسی بچے کا ہو رہا تھا جس کی عمر بمشکل تیرہ سال کی ہو گی اور عین سڑک کے بیچوں بیچ اس سے عمر میں بڑے دو تین لڑکوں نے اسے اپنے گھیرے میں لے رکھا تھا اور اس کے ساتھ بدفعلی کی سرعام کوشش ہو رہی تھی وہ بچہ گڑگڑا رہا تھا اور اسے یہ  دھمکیاں بھی دی جا رہی تھیں کہ اس کی بنائی گئ اس ویڈیو کو باقاعدہ سوشل میڈیا پر وائرل کر دیا جائے گا ۔</p>
			<p>یہ سب واقعہ میرا آنکھوں دیکھا نہیں صرف میرے ایک دفتر کے ساتھی کا سنایا ہوا ہے کہ جب بچے کو بے لباس کیا جا رہا تھا تو وہ چیخیں مار رہا تھا ، رات کا وقت تھا اور کوئی اس کو بچانے کا رسک نہیں لے سکتا تھا کیونکہ  ظاہر ہے کہ ایسا کرنے والوں کے ہاتھ بھی لمبے ہیں اور دولت کی تجوریاں بھی بھری ہوئی ہیں ۔</p>
			<p>ایک چیز جو میں بہت دنوں سے محسوس کر رہی تھی وہ یہ ہے کہ گذشتہ دنوں غیرت پر قتل کے معاملے بھی زیر بحث رہے ، لڑکیوں اور خواتین کو بھی ظلم و ستم کا نشانہ بنایا گیا ان کے بارے میں کالم اور مضامین تحریر ہوئے لیکن کیا صرف یہ لڑکیاں ہی مظلوم ہیں یہ بچے نہیں ؟ جن کے ساتھ زبردستی بدفعلی کی جا رہی ہے ، جن کی ویڈیوز بنا کر سوشل میڈٰیا پر اپ لوڈ کی جا رہی ہیں ، آخر کیوں ان کے بارے میں ایک لفظ نہیں کہا جاتا ، یہ تو بہت آسانی سے کہہ دیا جاتا ہے کہ پشاور کے پارکوں میں بدفعلی ہو رہی ہے اور جو دارالحکومت میں اندھیر نگری مچی ہوئی ہے اس کا کیا حال ہے ؟ کیا ایسے معصوم بچوں کی کوئی شنوائی نہیں ، ان کے لئے کوئی کالم لکھنے والا نہیں ۔</p>
			<p>دنیا میں کتنی قومین صبح و شام لڑتی ہے ، دولت کے لئے ، پیسے کے لئے ، نام و شہرت کے لئے جبکہ یہ جنگیں نہیں ہیں جنگ تو نام ہے جہالت کے خلاف لڑنے کا ، جنگ نام ہے یزیدیت کے خلاف نعرہ بلند کرنے کا ، جنگ نام ہے ان بے کس بچوں کے لئے آواز بلند کرنے کا ، یہی لکھتے ہوئے ساحر لدھیانوی کے کہے ہوئے چند مصرعے میرے ذہن میں آگئے اور میں نے بھی سوچ لیا کہ ابھی بھی بہت دیر نہیں ہوئی اب تو جہالت کے خلاف جنگ کر لی جائے ۔</p>
			<p>ہم امن چاہتے ہیں مگر ظلم کے خلاف</p>
			<p>گر جنگ لازمی ہے تو پھر جنگ ہی سہی</p>
			<p>ظالم کو جو نہ روکے وہ شامل ہے ظلم میں</p>
			<p>قاتل کو جو نہ ٹوکے وہ قاتل کے ساتھ ہے</p>
			<p>ہم سر بکف اٹھے ہیں کہ حق فتحیاب ہو</p>
			<p>کہہ دو اسے جو لشکر باطل کے ساتھ ہے</p>
			<p>اس ڈھنگ پر ہےزور تو یہ ڈھنگ ہی سہی</p>
		</section>
	</body>
</document>
