<document>
	<meta>
		<title>مجھے یہ موسم Enjoyکرنے دیجئے</title>
		<author>
			<name>نصرت جاوید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/14959/</link>
			<copyright-holder>آئی بی سی اردو</copyright-holder>
		</publication>
		<num-words>1062</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>اس کالم کے لئے آج کا موضوع کل رات سے میرے ذہن میں اٹکا ہوا تھا۔ ارادہ باندھ لیا تھا کہ جیسے تیسے اس موضوع پر جو کچھ بھی بچ بچا کر لکھا جا سکتا ہے، لکھ ہی ڈالوں تاکہ ذہن میں نئے خیالات اُمڈنے کی گنجائش پیدا ہو سکے۔</p>
			<p>منگل کی صبح اپنا چھپا ہوا کالم مگر سوشل میڈیا پر پوسٹ کرنے کے لئے لیپ ٹاپ کھولا تو اطلاع ملی کہ ہمارے <annotation lang="en">The Nation</annotation> کے اسلام آباد کے لئے مقامی ایڈیٹر سلمان مسعود کے گھر، جو اتفاق سے نیویارک ٹائمز کو بھی خبریںبھیجا کرتے ہیں، رات گئے چھاپہ پڑا ہے۔ جواز اس چھاپے کا چونکہ دہشت گردی کے ساتھ جوڑا گیا اس لئے وارنٹ وغیرہ حاصل کرنے کی ضرورت ہی نہ تھی۔ آخری خبریں آنے تک مگر سلمان کے گھر سے کوئی مشکوک شخص یا ممنوعہ اسلحہ نہ مل پایا تھا۔ سلمان کے دوست اگرچہ اس چھاپے کے بارے میں بہت چراغ پا ہو کر احتجاجی ٹویٹس لکھتے چلے جا رہے ہیں۔</p>
			<p>سلمان ایک نوجوان صحافی ہیں۔ اسلام آباد میں نسبتاََ نووارد بھی۔ خاموش طبع آدمی ہیں۔ میں ان سے صرف شناسائی کا الزام ہی اپنے سر لے سکتا ہوں۔ سرسری شناسائی کی بدولت اگرچہ جبلی طور پر ہمیشہ محسوس یہی ہوا کہ موصوف کا شاید زندگی بھر کبھی سائیکل کا چالان بھی نہیں ہوا ہوگا۔ بہت دھیمے، محتاط اور اپنے کام سے کام رکھنے والے آدمی ہیں۔</p>
			<p>ریاستی اداروں نے مگر انہیں مشکوک ٹھہراکر خانہ تلاشی کی ضرورت محسوس کی تو اس کی یقینا کوئی ٹھوس وجہ رہی ہوگی۔ خود کو "آزادیٔ صحافت" کا ایک بلند آہنگ علم بردار ثابت کرنے کے لئے میں سلمان کی حمایت میں بڑھک بازی کے لئے ہرگز تیار نہیں ہوں۔ "سہولت کار" ایک خوفناک اصطلاح ہے۔ اس کی ایجاد کے بعد میرے ایسے پیدائشی بزدلوں کو احتیاط سے کام لینا چاہیے۔</p>
			<p>اسلام آباد کا محض رہائشی ہوتے ہوئے ویسے بھی میں نے کم از کم تین جمعتہ المبارک کی ایسی دوپہریں بھی برداشت کی ہیں جب بغیر کسی پیشگی اطلاع کے میرا موبائل فون 12 بجے سے نمازِ جمعہ کے اوقات کے اختتام تک بند رکھا گیا۔ اس بندش کی وجہ یہ بتائی گئی کہ اسلام آباد میں ایک لال مسجد ہوتی ہے۔ اگرچہ ضیاء الحق کے اسلامی دور میں اس کے سرخ رنگ کو سبز میں تبدیل کر دیا گیا تھا مگر کہلاتی اب بھی لال مسجد ہے۔ مولانا عبداللہ اس کے خطیب ہوا کرتے تھے۔ افغان جہاد کی سربلندی میں ان کا کردار بہت اہم تھا۔ اسلام آباد کے کئی طاقت ور افسران جن کا تعلق عام بیوروکریسی کے علاوہ چند بہت ہی "حساس" اداروں سے بھی ہوا کرتا تھا۔ مولانا عبداللہ کے دل وجان سے عقیدت مند تھے۔ کچھ مفسدین نے مگر انہیں قتل کر دیا۔</p>
			<p>ان کی ہلاکت کے بعد لال مسجد کی خطابت ان کے فرزند مولانا عبدالعزیز کو ورثے میں ملی۔ ان مولانا نے مگر جنرل مشرف کو کچھ وجوہات کی بناء پر ناراض کر دیا۔ آپریشن وغیرہ کرنا پڑا۔ بہت شوروغوغا مچا۔</p>
			<p>نواز شریف صاحب نے تیسری بار اس ملک کا وزیر اعظم منتخب ہونے کے بعد <annotation lang="en">TTP</annotation> کے نام سے سرگرم عمل "ناراض بھائیوں" کو مذاکرات کے ذریعے آئینِ پاکستان کی سربلندی تسلیم کرنے پر آمادہ کرنا چاہا تو مولانا عزیز سے بھی رجوع کرنا پڑا۔ ٹی وی سکرینوں پر البتہ مولانا عزیز نے آئینِ پاکستان کی "غیر شرعی بنیادوں" کی دھجیاں اُڑادیں۔ خوب رونق رہی اور بالآخر آپریشن ضربِ عضب شروع ہو گیا۔</p>
			<p>اس آپریشن کی وجہ سے مولانا عزیز اب اس ملک کے بہت ہی "آزاد" میڈیا کے چہیتے بالکل نہیں رہے۔ اقبال کا مومن اگر بے تیغ بھی لڑنے کو تیار ہو جاتا تھا تو آج کے "مجاہدین-بے میڈیا" اپنی آن دکھانے کی بھرپور صلاحیت رکھتے ہیں۔ مولانا عزیز نے بھی ارادہ باندھ لیا کہ وہ کسی جمعتہ المبارک کے روز اسلام آباد کی لال مسجد پہنچ کر وہاں کے منبر سے پاکستان میں "شرعی نظام" کے نفاد کا اعلان کر دیں گے۔</p>
			<blockquote>
				<p>چودھری نثار علی خان ویسے تو جلالی آدمی ہیں۔ لیکن کچھ افراد کے معاملے میں محض جلال کے بجائے تدبیر کو روبہ کارلاتے ہیں۔ انتظامی امور کے حتمی ماہر ہوتے ہوئے فیصلہ انہوں نے یہ کیا کہ خواہ مخواہ کا پھڈا مول نہ لیا جائے۔ پولیس کی ایک چوکس گارڈ مولانا عزیز کو بس لال مسجد تک آنے نہ دے۔ اس دوران ممکنہ فسادیوں کو <annotation lang="en">Strategic</annotation> حوالوں سے بے خبر رکھنے کے لئے دوپہر 12 بجے سے سہ پہر کے تین بجے تک پورے اسلام آباد کے موبائل سگنلز <annotation lang="en">Jam</annotation> کردئیے جائیں۔</p>
			</blockquote>
			<p>موبائل فونز کی اس بندش نے اسلام آباد کے تمام شہریوں کو مولانا عزیز کے "سہولت کار" کی مانند سمجھ کر "اجتماعی سزا" سے نوازا۔ اب سنا ہے کہ مولانا عزیز کے ساتھ ہماری ریاست کے مذاکرات کامیاب ہو گئے ہیں۔ انہوں نے لال مسجد کے منبر سے شرعی نظام کے نفاد کا اعلان فی الحال مؤخر کر دیا ہے۔ لاٹھی توڑے بغیر خطروں کو ٹال دینے کا جو ہنر چودھری نثار علی خان کے تخلیقی ذہن نے سوچا اپنے تئیں ایک نظیر کی حیثیت رکھتا ہے۔ مجھے قوی امید ہے کہ دُنیا بھر کے وہ ممالک جو دہشت گردی سے نبٹنے کے طریقے ڈھونڈرہے ہیں حکومتِ پاکستان سے ہمارے وزیر داخلہ کی متعارف کردہ ٹیکنالوجی کی باریکیاں سمجھنے کی درخواستیں بھیج رہے ہوں گے۔</p>
			<p>ذہنی غلام کی سب سے گہری مگر غلام ہوئے ذہنوں کے لئے سب سے مکروہ قسم وہ ہوتی ہے جہاں مفلوج ہوئے اذہان کو اپنی بے بسی کا احساس تک نہیں ہوتا۔ اقبال نے مفلوج ہوئے ذہنوں کی بدولت کسی قسم کی اجتماعی نفسیات میں جبلی طور پر گھسائے اس رویے کو "خوئے غلامی" ٹھہرایا تھا۔ اپنی ساری عمر وہ اس خوئے غلامی کے بار ے میں ماتم کنائی میں مصروف رہے۔</p>
			<p>آج کے پاکستان میں بہت گھن گرج کے ساتھ رشوت، بدعنوانی اور بری حکومت کی مذمت میں مشغول لکھاری اور نیل کے ساحل سے لے کر تابخاک کاشغر پھیلے مسلمانوں کے خلاف اغیار کی سازشوں کو بے نقاب کرتے دانشور بھی ایک مخصوص نوعیت کی "خوئے غلامی" کا شکار بن چکے ہیں۔بہت ہی دلچسپ پہلو اس ذہنی غلامی کا یہ بھی ہے کہ اس خو میں مبتلا خواتین وحضرات میڈیا کے سٹارز ہیں۔ زندگی ان کی خوش حال ہے۔ ایمان ان کے سلامت اور وطن سے ان کی بے پناہ محبت تو روز روشن کی طرح عیاں ہے۔</p>
			<p>میں نے جس موضوع پر لکھنا تھا وہ گیا بھاڑ میں۔ بہت دنوں کے بعد اسلام آباد میں بارش ہوئی ہے۔ پتوں کے رنگ گرد سے آزاد ہو کر بچوں کی معصوم ہنسی کی طرح دل موہ رہے ہیں۔ مجھے یہ موسم <annotation lang="en">Enjoy</annotation> کرنے دیجئے۔</p>
			<p>بشکریہ نوائے وقت</p>
		</section>
	</body>
</document>
