<document>
	<meta>
		<title>مادر ملت فاطمہ جناح کا خط</title>
		<author>
			<name>سفیان خان</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/27730/</link>
			<copyright-holder>آئی بی سی اردو</copyright-holder>
		</publication>
		<num-words>783</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>کیسے ہو میرے ہم وطنو!</p>
			<p>بھول تو نہیں گئے اپنی مادر ملت کو ۔۔۔ لگتا ہے ذہنوں سے فراموش کر ہی بیٹھے ہو۔خیر میرے لیے کوئی نئی بات نہیں ۔۔ میں کیا' کئی تو ایسے ہیں جو بابائے قوم کے اقوال اور ان کی قربانیوں کو صندوق میں بند کر کے؛ تالے لگا کر کہیں چھپا آئے ہیں۔ دل بڑا کڑھتا ہے پاکستان کے حالات دیکھ کر ۔ بالخصوص صنف نازک کے ساتھ برے برتاؤ نے تو اندر سے توڑ کر رکھ دیا ہے ۔ سنا ہے کہ اسمبلی میں کسی خاتون کو 'ٹریکٹر ٹرالی ' کا خطاب ملا ہے ۔ مجھے قطعی حیرت نہیں ہوئی ۔ کیونکہ میں تو یہ سب جھیل چکی ہوں ۔</p>
			<p>میری تھوڑی بہت قربانیاں اور محنت کے بدلے نجانے مجھے بھی نجانے کن کن القاب اور خطاب سے نوازا گیا ۔ کبھی ' غدار وطن ' کبھی ' بھارتی ایجنٹ ' ۔</p>
			<p>یہ سارے الزام اور یہ سارے خطاب یاد کرتی ہوں تو روح کانپ جاتی ہے ۔ کیونکہ میں نے صرف یہ جرات کی تھی کہ صدارتی الیکشن میں جو کھڑی ہو گئی تھی ۔ اور بھلا یہ کسی کو گوارہ ہوتا کہ ایک کمزور سی، لاغر سی اور وہ بھی خاتون، ملک کی صدر بنے ۔ تو بھئی سب احسانات فراموش کر کے بس میری کردار کشی پر کمر کس لی گئی ۔ خوشی تو مجھے اس وقت ہوئی جب بے نظیر کو دیکھا ۔ کیسے تمتما رہا تھا اس کا چہرہ جب پہلی بار وزیراعظم بنی ۔ وہ بھی خاتون ہوتے ہوئے ۔ لیکن اس بے چاری کو بھی ایک پل صراط سے گزرنا پڑا ۔</p>
			<p>کیا کیا فتوے نہیں آئے تھے اس کے خلاف ۔، اسمبلی آتی تو کیسے کیسے بے ہودہ القاب دیے جاتے ۔ لیکن وہ پھر بھی نہ ڈری ۔ سہمی بھی نہیں ۔ ڈٹی رہی ۔ اور دو بار یہ اعزاز پا گئی ۔دل کو اطیمنان ہوا کہ چلو میں نہیں تو بے نظیر ہی صحیح ۔ اکثر ہوتی ہے اس سے ملاقات تو دل کی بات رکھ دیتی ہوں سامنے ۔ مسکراتی ہے اور پھر رنجیدہ ہو جاتی ہے ۔ وجہ دریافت کرتی ہوں تو کہتی ہے کہ آپا ، اب دور دور تک کوئی نہیں ایسا ۔</p>
			<p>اب تو ایوانوں میں کیا ٹی وی شوز میں خواتین کو دیکھ کر مرد جل بھن جاتے ہیں۔ شیریں لہجے میں تلخی سی گھل جاتی ہے ۔ گوارا ہی نہیں صنف نازک کا برابر بیٹھنا ۔ جبھی تو دیکھیں کیسے کیسے جملے کستے ہیں۔ہم نے تو اس ایوان میں اتنی گنجائش دی تھی کہ ہمارے ہی صدر پر ایک بھاری بھرکم خاتون نے دوپٹہ اور چوڑیاں تک پھینک ڈالی تھیں۔</p>
			<p>اب تو یہ جرات بھول کر بھی کوئی نہیں کر سکتا مبادہ کہیں ایوان میں ہی خون کی ندیاں نہ بہہ جائیں ۔ میں ہنستے ہوئے یہی کہتی ہوں کہ اب انہی خاتون کی کی حکومت میں دوپٹہ اور چوڑیاں اس قدر مہنگی ہو گئی ہیں کہ کوئی کسی کی طرف پھینکتے ہوئے بھی دس بار سوچے گا ۔خیر بہت ہی نازک صورتحال ہے ۔ دھان پان سی لڑکیاں بڑے بڑے فیصلے کر لیتی ہیں تو مردوں کے معاشرے میں ان پر زمین تنگ سے تنگ ہوتی جا رہی ہے ۔</p>
			<p>لو بتاؤ پسند کی شادی بھی جرم بن گیا ۔ جبھی تو دیکھیں کیسے گھر کی ' زینت ' کوشعلوں سے بھسم کیا جا رہا ہے۔ ہیں۔ یہ مردوں کے جرگے ' مرُدے ' ڈھونڈتے ہیں۔ اب ذرا میرے بھائی اور آپ کے قائد اعظم کو ہی لے لیں ۔ان کی بیٹی نے اپنی پسند کی شادی کی تو فیصلہ پسند نہ آیا اور پھر راہیں جدا کر لیں بس ۔ ۔۔یہاں تو مائیں تک کوکھ سے جنم لینے والی پریوں کی زندگیوں کے گلے گھونٹ رہی ہیں۔ وہ بھی کیا کریں مردوں کا جو معاشرہ ہے ۔ برداشت تو رہی نہیں ۔ سب کو ٹریکٹر ٹرالی کی بتی کے پیچھے لگا دیا ہے ۔</p>
			<p>ویسے مجھے ڈر ہے کہ اب شیریں خفا نہ ہو جائے مجھ سے ۔ برا مت ماننا اور ہرگز خواجہ کی بات دل پر بھی نہ لینا ۔ اور عورت کا سراپا نہیں اس کا باطن اور اس کی ذہانت ہی مردوں کے سامنے اسے اور ممتاز بناتی ہے ۔ ویسے بھی قوموں کی عزت ہم سے ہی تو ہے ۔ل یکن ہمارے یہاں کے مردوں سے اللہ بچائے ۔ جو اسی نکتے پر پھنسے ہیں کہ عورت کو ہلکا مارنا ہے یا زیادہ ۔۔ ویسے تم سب کے لیے اچھی خوشخبری یہ ہے کہ ہیلری اگلی صدر ہوگی ۔ بس پھر دیکھنا کیا خواجہ، کیا چوہدری ، کیا شاہ اور کیا مخدوم اور کیا مولانا ، سب اس طعنے کو بھول کر کہ ' شوہر بننے کی کوشش نہ کرو' بس کلنٹن کی بیوی کے سامنے سرتسلیم خم کرتے آئیں گے نظر ۔ بس تھوڑا سا انتظار کر لو ۔۔</p>
			<p>تمہاری مادر ملت</p>
			<p>فاطمہ جناح</p>
		</section>
	</body>
</document>
