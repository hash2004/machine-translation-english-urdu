<document>
	<meta>
		<title>اسلام آباد کے بلدیاتی الیکشن کا معرکہ، کپتان کے کھلاڑی سب سے آگے،ن لیگ کا دوسرا نمبر</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11257/</link>
			<copyright-holder>آئی بی سی اردو</copyright-holder>
		</publication>
		<num-words>330</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>وفاقی دارالحکومت میں تاریخ کے پہلے بلدیاتی الیکشن کےغیر حتمی اور غیر سرکاری نتائج آنے کا سلسلہ جاری ہے ۔کپتان کے کھلاڑی اس وقت سب سے آگے جا رہے ہیں ۔چیئرمین کی 50 نشستوں کیلئے اب تک 21 نشستوں کے نتائج آچکے ہیں ان میں سے پی ٹی آئی کے امیدوار 14 نشستوں کے ساتھ سب سے آگے ہیں جبکہ ن لیگ 5 شستوں کے ساتھ دوسری پوزیشن ہے جبکہ 2 آزاد امیدوار بھی کامیاب ہوئے ہیں ان یونین کونسلز کی 550 نشستوں میں سے 90 نشستوں کے نتائج موصول ہو گئے ہیں جن کے مطابق پاکستان تحریک انصاف نے 56 ،ن لیگ نے 23 ،پیپلز پارٹی 3 اور 8 نشستوں پر آزاد امیدوار کامیاب ہو گئے ہیں۔</p>
			<p>اسلام آباد میں انتخاب کے دوران 300 جنرل کونسلز کی نشستوں سے پانچ امید وار بلا مقابلہ کامیاب ہو گئے ہیں ۔دس یونین کونسلز میں دس اقلیتی امید وار بلا مقابلہ منتخب ہو گئے ہیں ۔ اسلام آباد میں 650 نشستوں پر دو ہزار 396 امیدواروں نے حصہ لیا۔ یونین کونسلز چیئر مین کے لئے 255 جنرل نشستوں پر ایک ہزار 210 ، خواتین کی نشستوں پر 351 ، کسان اور مزدوروں کی نشستوں پر 248 امیدوار میدان میں ہیں۔</p>
			<p>نوجوانوں کی نشستوں پر 230 اور اقلیتی نشستوں پر 102 امیدوار معرکے میں شامل ہیں۔ 112 انتہائی حساس پولنگ سٹیشنز پر پاک فوج اور پولیس کو تعینات کیا گیا ۔ خواتین کے پولنگ سٹیشنز پر ایک ہزار خواتین سیکیورٹی اہلکار بھی تعینات کی گئیں۔ سیکیورٹی کے سخت انتظامات کی وجہ سے پولنگ کا انعقاد انتہائی پر سکون ماحول میں ہوا تاہم ٹرن آوٹ صرف بہت صر ف 30 فیصد رہا ۔</p>
			<p>سیکریٹری الیکشن کمیشن بابر یعقوب نے مختلف پولنگ سٹیشن کا دورہ کرتے ہوئے انتظامات کا جائزہ لیا ۔ان کا کہنا تھا کہ ووٹرز کو ہر ممکن مدد دینے کی کوشش کی ۔ کسی بھی نا خوشگوار واقعے سے نمٹنے اور انتظامات کی نگرانی کیلئے الیکشن کمیشن آفس میں کنٹرول روم قائم کیا گیا جہاں پندرہ سے زائد مختلف شکایات موصول ہوئیں ۔</p>
		</section>
	</body>
</document>
