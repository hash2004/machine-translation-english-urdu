<document>
	<meta>
		<title>حکومتی منصوبے دیکھ کردنیاہنس رہی ہے کہ بھوکے ننگےلوگوں کی ترجیحات کیاہیں: خورشید شاہ</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9352/</link>
			<copyright-holder>آئی بی سی اردو</copyright-holder>
		</publication>
		<num-words>244</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>قومی اسمبلی میں قائد حزب اختلاف خورشید شاہ کا کہنا ہے کہ حکومتی منصوبے دیکھ کر دنیا ہنس رہی ہے کہ بھوکے ننگے لوگوں کی ترجیحات کیا ہیں۔</p>
			<p>قومی اسمبلی کے اجلاس کے دوران اظہار خیال کرتے ہوئے قائد حزب اختلاف نے کہا کہ حکومت کی ترجیحات میٹرو بس اور اورنج ٹرین جیسے منصوبے ہیں، یہ سمجھتے ہیں کہ ایک دو شہروں میں ترقی ہو گئی تو سب ٹھیک ہے،اسلام آباد ایئرپورٹ کی تعمیر کا منصوبہ 35 ارب 100 ارب تک پہنچ گیا لیکن کوئی پوچھنے والانہیں، ان منصوبوں کو دیکھ کر دنیا ہنس رہی ہے کہ بھوکے ننگے لوگوں کی ترجیحات کیا ہیں۔</p>
			<p>خورشید شاہ نے کہا کہ پیپلز پارٹی نے سوات آپریشن کے متاثرین کو 3 ماہ میں بحال کر دیا لیکن اس کے باوجود پیپلز پارٹی کی حکومت کو برا بھلا کہا گیا، ہم نےانتخابات میں عوام کےفیصلے پر سرتسلیم خم کیا لیکن بنوں میں گزشتہ 2 برس سے لوگ اب بھی آئی ڈی پیز کے طور پر رہ رہے ہیں، چترال ، بونیر، دیر سب پاکستان ہے، وہاں کے بچوں کا بھی حق ہے کہ انہیں لاہور جیسی سہولیات ملیں، اورنج ٹرین سے کسی کا پیٹ نہیں بھرے گا، زلزلہ زدہ علاقوں میں لوگ شدید مشکل میں ہیں، وزیر اعظم ایک رات کھلے آسمان تلے گزار کر دکھائیں، حکومت اپنی تشہیر کے پیسوں کو ان پر لگائے۔ خیبر پختونخوا حکومت بھی اپنےعلاقوں پر توجہ دے اور وزیراعظم بھی وہاں جائیں، وزیر اعظم زلزلہ زدہ علاقوں میں 3 دن کیمپ لگائیں، دیکھیں کیسے مسائل حل ہوتے ہیں</p>
		</section>
	</body>
</document>
