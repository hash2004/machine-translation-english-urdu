<document>
	<meta>
		<title>افغان مہاجرین اور تاریخ</title>
		<author>
			<name>نصرت جاوید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/26994/</link>
			<copyright-holder>آئی بی سی اردو</copyright-holder>
		</publication>
		<num-words>1246</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>وہ صحافی اور مبصرین جن کا ایمان میری طرح اب تک کمزور نہیں ہوا ہے بہت سنجیدگی سے یہ دعویٰ کرتے پائے جا رہے ہیں کہ نواز شریف اتنے بھی بیمار نہیں۔ دل کی چھوٹی موٹی تکلیف ضرور ہوگی مگر اس کا علاج پاکستان میں بھی آسانی سے رعایتی نرخوں پر کروایا جا سکتا تھا۔ وزیر اعظم لندن جا کر بیٹھ گئے ہیں تو اصل مقصد اس کا پانامہ لیکس کی بدولت اُٹھے طوفان سے خود کو اور اپنے خاندان کو "کڑے احتساب" سے بچانا ہے۔ ایسی بچت ہوتی مگر ممکن نظر نہیں آرہی کیونکہ ہمیں مل چکے ہیں عمران خان۔</p>
			<p>نواز شریف کی "اصل بیماری" کی دُنیا کے مانے ہوئے ماہرین قلب کی طرح تشخیص کرتے ہوئے اپنے تئیں اس ملک میں آئین اور قانون کی بالادستی کو یقینی بنانے کے یہ دعوے دار اس ضمن میں بھی کافی پریشان ہیں کہ وزیر اعظم کی علاج کے نام پر اتنی لمبی غیر حاضری کے دوران پاکستانی ریاست اور حکومت کا نظام کیسے چلایا جلائے۔ آئینی طور پر ہمارے ملک میں کسی قائم مقام وزیراعظم کی گنجائش موجود نہیں کیونکہ وزیر اعظم وفاقی حکومت کا یک وتنہاء "چیف ایگزیکٹو" ہوا کرتا ہے۔</p>
			<p>آئین اور قانون کے عین مطابق اپنی زندگی کا ہر پل گزارنے والے ان صاحب ِ ایمان لوگوں کے خیالات سن کر پہلے مجھے غصہ آیا پھر ہنسی آنا شروع ہو گئی۔ غصہ بس یہ سوچ کر آتا رہا کہ پاکستان کی حالیہ تاریخ میں ایک نہیں بلکہ دو بار آئین توڑنے والے کو بھی ایک پُراسرار بیماری کا علاج ڈھونڈنے کے لئے پاکستان سے باہر جانا پڑا ہے۔ عدالتیں اب ان کو اپنے روبروپیش ہوتا دیکھنے کے لئے اخباروں میں اشتہارات دینے کا حکم صادر فرمارہی ہیں۔ہمارے صاحبِ ایمان لوگوں کی مگر اس طرف نظر نہیں جا رہی۔</p>
			<p>تھوڑے غصے کے بعد مگر ان صاحبِ ایمان لوگوں کی معصومیت پر ہنسی آنا شروع ہو گئی جو بڑی شدت کے ساتھ یہ دہراتے پائے گئے کہ پاکستان میں کوئی آئین ہوتا ہے۔ "چوروں اور لٹیروں" سے بھری سہی، ایک منتخب قومی اسمبلی بھی ہے جس نے اس ملک کا "چیف ایگزیکٹو" منتخب کیا تھا۔ ایسا "چیف ایگزیکٹو" جسے ملااختر منصور کی ہلاکت کے بعد کسی "ولی محمد" کے مارے جانے کی اطلاع دی گئی اور وہ اس اطلاع کو دل وجان سے تسلیم کرنے کو تیار ہو گیا۔ حالانکہ امریکی وزیر خارجہ جان کیری نے واقعے کے پانچ گھنٹے گزرجانے کے بعد موصوف کو ٹیلی فون کے ذریعے بتا دیا تھا کہ بلوچستان کی تاریخ میں پہلی مرتبہ گرائے جانے والے ڈرون میزائل نے افغان طالبان کے امیرکو ہلاک کر دیا ہے۔</p>
			<p>ایسے بھولے بھالے اور ٹھوس حقائق سے لاعلم رکھے ہوئے "چیف ایگزیکٹو" نے مگر کچھ صحافی مبینہ طور پر خرید رکھے ہیں جو اسے ہمارے آئینی اور جمہوری ملک کا سچ مچ کا وزیر اعظم بنا کر دکھاتے رہتے ہیں۔ ان صحافیوں کی خدمات کا لفافوں کی باقاعدہ ترسیل کے ذریعے معاوضہ بھی پیش کیا جاتا ہے۔ مجھ پر بھی ایسے لفافے ملنے کی تہمت لگائی جاتی ہے۔ وصول مگر ابھی تک ایک بھی نہیں کیا۔ حالانکہ بات کھل جانے کے بعد یہ میرا حق بنتا ہے۔ چونکہ میرے لئے لفافہ نہیں آیا اس لئے نواز شریف کی بیماری کی بنیاد پر چھڑی بحث میں اپنی کوئی رائے دینے کو ہرگز تیار نہیں۔ کمزور دل وایمان رکھنے کے باعث البتہ اپنے ربّ سے یہ فریاد ضرور ہے کہ نواز شریف کو علاج کے بعد وطن لوٹنے میں آسانیاں عنایت فرمائے۔</p>
			<p>آج اس کالم کے ذریعے ویسے بھی میں نے اپنی قوم کو یاد دلانا تھا کہ چند ہی برس پہلے تک ہم اپنے آپ کو دُنیا کے سامنے افغان مہاجرین کے حوالے سے انصارمدینہ کی صورت بڑے فخر کے ساتھ پیش کیا کرتے تھے۔ لاکھوں کی تعداد میں اپنے گھر چھوڑ کر افغان، پاکستان میں پناہ گزین ہونے پر اس لئے مجبور ہوئے تھے کہ ان کے ملک پر لادین سوویت یونین کی فوج نے قبضہ کر لیا تھا۔ ہم نے ان کے وطن کوجہاد کے ذریعے آزاد کروانے کے عمل کی پشت پناہی کی۔ ہم نے جرأت ایمانی دکھائی تو امریکہ کو بھی تھوڑی سی غیرت آگئی۔ وہ جہاد اور اس کی وجہ سے پاکستان میں پناہ گزین ہوئے افغانوں کی امداد کے لئے ہر سال ڈالروں سے بھرے سوٹ کیس بھیج دیتا۔ سٹنگرز جیسے جدید ترین میزائل بھی ان ہی دنوں میدانِ حرب میں متعارف ہوئے۔ امریکہ کے بعد سعودی عرب نے بھی مسلم اُمہ کے غم میں امریکی سرمائے کے برابر رقوم فراہم کرنا شروع کر دیں۔</p>
			<p>افغان مہاجرین کی آئو بھگت میں انصار مدینہ کی تقلید کرتے ہوئے ہم کس حد تک گئے۔ اسے ایک مثال کے ذریعے سمجھاتا ہوں۔ جنرل ضیاء کے لگائے مارشل لاء کی بدولت سیاسی رہ نمائوں کو صحافیوں سے بات چیت کی اجازت نہیں تھی۔ وہ چھپ چھپاکر کسی نہ کسی دوست کے گھر صحافیوں کو چوروں کے کسی گروہ کی طرح جمع کر کے دل کی بات کہتے۔ ان کی کہی بات مگر اخباروں میں اس لئے چھپ نہ پاتی کہ ہر اخبارپریس کو بھیجنے سے پہلے سنسر ہونے پی آئی ڈی کے دفتر جایا کرتا تھا۔</p>
			<p>اسی زمانے میں لیکن ہر ہفتے افغان مجاہدین کا کوئی نہ کوئی رہ نما اسلام آباد کے کسی بڑے ہوٹل میں اپنے کلاشنکوف بردار محافظوں کی معیت میں گھنٹوں صحافیوں کے سامنے روح پرورخطاب فرماتا۔ ان رہ نمائوں کی تصاویر اور بیانات دوسرے دن کی صبح ہر اخبار کے صفحہ اوّل پر نمایاں جگہ پاتے۔</p>
			<p>1980ء کی دہائی سے کئی برسوں تک پاکستان میں آئوبھگت کرواتے مہاجرین کو مگر اب اس ملک میں تخریب کاری کی تمام وارداتوں کا ذمہ دار ٹھہرایا جا رہا ہے۔ ہماری ریاست یہ تہیہ کئے نظر آرہی ہے کہ افغانوں کو ہر صورت ان کے وطن واپس بھیجا جائے گا۔کب اور کیسے؟ اس سوال کا واضح جواب اگرچہ ابھی تک کسی بااختیار ریاستی یا حکومتی ترجمان نے فراہم نہیں کیا ہے۔ چونکہ اس ضمن میں ابھی تک کسی "ڈیڈ لائن" کا تعین نہیں ہوا اس لئے جان کی امان پاتے ہوئے یہ تاریخی حقیقت یاد دلانا ضروری ہو گیا ہے کہ اٹک پار کر لینے کے بعد افغان اپنے وطن خال ہی خال لوٹتے پائے گئے ہیں۔</p>
			<p>کہانی بہت پرانی ہے اور خاصی طویل بھی۔ داستان گوئی سے پرہیز کرتے ہوئے یاد بس یہ دلانا ہے کہ محمود غزنوی کے بعد سے افغان قبائل لشکروں کی صورت میں برصغیر پاک وہند پر مسلم سلاطین کی بالادستی کو یقینی بنانے کے لئے کئی صدیوں تک یہاں تشریف لاتے رہتے۔ دلی پہنچ جانے کے بعد ان دلاوروں کو ہمارے سلاطین سرمایہ اور اسلحہ مہیا کرنے کے بعد کسی نہ کسی خطے کا منصب دار بنا کر وہاں روانہ کر دیتے۔ جمنا اور اس کے کناروں پر بسی آبادیاں تو مکمل طور پر مسلم سلاطین کے زیرنگین ہو چکی تھیں۔ گنگا کے کناروں پر جو بنگال تک پھیلے ہوئے تھے معاملات البتہ کئی صدیوں تک سلاطین کے قابو میں نہ آپائے۔</p>
			<p>ان علاقوں پر قابو پانے کے لئے وسطی ایشیاء سے آئے دلاوروں سے رجوع کرنا پڑتا۔جن میں سے اکثریت افغانوں کی تھی۔ اسی وجہ سے جرنیلی سڑک بنانے والا شیر شاہ سوری جب فرید خان تھا تو بِہارکا منصب دار تھا۔ بِہار سے پہلے یوپی کے مشرقی حصوں میں جو ہمالیہ تک پھیلے ہوئے ہیں ایک وسیع وعریض جنگل ہوا کرتا تھا۔ ان جنگلوں کے "وحشی" باسیوں کو "مہذب بنانے" کے لئے زیادہ تر افغان دلاورہی استعمال ہوئے تھے۔ روہیل کھنڈ، ریاست ٹونک رام پوراوربھوپال وغیرہ افغانوں کی بسائی نوآبادیاں ہی تو تھیں۔</p>
			<p>جو افغان 1980ء کی دہائی سے پاکستان آچکے ہیں انہیں یہاں کا باقاعدہ شہری بنانے کے علاوہ کوئی اور طریقہ میسر ہی نہیں۔ جانے ان افغانوں میں ڈاکٹر قدیر خان جیسے کتنے "محسنِ پاکستان" چھپے بیٹھے ہیں جنہیں یومِ تکبیر کے روز ہم نے بے پناہ عقیدت واحترام سے یاد کیا ہے۔</p>
		</section>
	</body>
</document>
