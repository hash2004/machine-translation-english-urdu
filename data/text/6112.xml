<document>
	<meta>
		<title>کائنات کا آغاز و ارتقا: قرآنی بیانات اور سائنسی حقائق کے درمیان تطبیق کی راہ (۱)</title>
		<author>
			<name>ڈاکٹر محمد غطریف شہباز ندوی</name>
		</author>
		<publication>
			<name>Mahnama Ishraq January 2021</name>
			<year>2021</year>
			<city>Lahore</city>
			<link>http://www.javedahmadghamidi.org/#!/ishraq/5fe96afe2b07c01cc4f12b67?articleId=5fe96f482b07c01cc4f12c08</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>مقدمہ</heading>
			<p> قرآن سائنس کی کتاب نہیں، بلکہ کتاب ہدایت ہے، مگریہ بھی حقیقت ہے کہ اس میں آفاق وانفس کی بہت سی نشانیوں کے بارے میں کلام کیاگیاہے۔ مثال کے طور پر متعدد آیات ایسی ہیں جوکائنات کی تخلیق کی طرف اشارہ کرتی ہیں۔ مثلاً وہ کہتا ہے: <annotation lang="ar">’اَوَلَمْ يَرَ الَّذِيْنَ كَفَرُوْ٘ا اَنَّ السَّمٰوٰتِ وَالْاَرْضَ كَانَتَا رَتْقًا فَفَتَقْنٰهُمَا‘</annotation>، ”کیاانھوں نے دیکھانھیں کہ یہ آسمان وزمین بندتھے، پھرہم نے انھیں کھول دیا“ (الانبیاء۲۱: ۳۰)۔ <annotation lang="ar">’وَجَعَلْنَا مِنَ الْمَآءِ كُلَّ شَيْءٍ حَيٍّ‘</annotation>، ”اور ہم نے ہرچیز کوپانی سے پیدا کیا (ایضاً)، <annotation lang="ar">’وَالسَّمَآءَ بَنَيْنٰهَا بِاَيْىدٍ وَّاِنَّا لَمُوْسِعُوْنَ ‘</annotation> : (الذاریات۵۱: ۴۷)، اورآسمان کوہم نے دست قدرت (انرجی) سے بنایا اور ہم اس کووسعت دیے جا رہے ہیں۔ کہو، کیاتم انکارکرتے ہواس کا جس نے زمین کو دو دن (دو دور) میں پیدا کیا“ (حٰمٓ السجدہ ۴۱: ۹)، ”اس نے زمین میں پہاڑجمائے، اس میں برکت رکھی اور اس کے اندراس کی خوراکیں سب ضرورت مندوں کے لیے یکساں طور پر ٹھیک اندازسے رکھیں۔ یہ سب چاردن میں ہوا“ (حٰمٓ السجدہ ۴۱: ۱۰)، ”پھراس نے آسمان کی طرف رخ کیا، جب کہ وہ محض دھواں تھا“ (حٰمٓ السجدہ ۴۱: ۱۱) اوربہت سی آیات۔</p>
			<p>کا	بائیبل میں کتاب پیدائش <annotation lang="en">(Genesis)</annotation> میں تخلیق کی یہ کہانی ایک تسلسل کے ساتھ بیان ہوئی ہے [1]، جب کہ قرآن پاک میں کسی ایک جگہ بیان نہیں ہوئی، بلکہ جابہ جامختلف بیانات بکھرے ہوئے ہیں جن کوجمع کر کے ایک اسٹوری بنتی ہے، جوبائیبل کی کہانی سے مختلف ہے اوربہت سی جگہوں پر سائنس کی کہانی سے بھی مختلف نظرآتی ہے۔ البتہ تخلیق کائنات اورتخلیق آدم کے ہمارے روایتی تصورات بہت حد تک بائیبل کی اسٹوری کی دَین ہیں۔ ان دونوں الگ الگ کہانیوں کی بنیاد پر کاسمالوجی کے تصورات اوربیانیے بھی مختلف ہو جاتے ہیں۔</p>
			<heading>ریسرچ کا سوال</heading>
			<p>مطلب یہ ہے کہ ایک بیانیہ وہ ہے جس کو مورخ یوال نوواحراری نے نیچرل سائنسز اورارتقائی نظریات کی بنیاد پر ترتیب دیا ہے۔ اس کے مقابلہ میں قرآن کا نیریٹوجوسائنسی اصولوں کے مطابق بھی ہو، کیا ہو سکتا ہے؟ اور  کائنا ت کے آغاز وارتقااوراس کے انجام کے بارے میں قرآنی بیانات اورسائنسی حقائق کے درمیان کوئی تطبیق کی راہ نکل سکتی ہے یا نہیں۔ یہی ہماراریسرچ کا سوال ہے کہ کائنات کا آغازو ارتقا: قرآن وسائنس کے بیانیوں میں کوئی تطبیق ممکن ہے یا نہیں؟</p>
			<heading>یہ موضوع کیوں اختیارکیا؟</heading>
			<p>اس قسم کے مسائل پر سوچنااس لیے ضروری ہے کہ آج فزکس اورمیٹافزکس کے درمیان کی <annotation lang="en">boundaries</annotation>  گررہی ہیں۔ پہلے مفروضہ یہ تھا کہ سائنس مابعدالطبیعات سے تعرض نہیں کرتی، مگراب سب کچھ سائنس کی دسترس  میں ہے اور اس کے سفرکوروکا بھی نہیں جا سکتا، لہٰذا اب اس بات میں کوئی وزن نہیں رہ گیا ہے کہ مابعد الطبیعات (مذاہب وغیرہ) سائنس کے ڈومین میں نہیں آتی، اتناہی نہیں، بلکہ سائنس آج حقیقت کی تخلیق کی دعوے دارہے اورانسانی ارادہ کوکائنات پر مسلط کرتی نظرآرہی ہے۔ لہٰذاآج کے علم الکلام کوان سوالوں کا جواب دیناہوگاجوموجودہ کاسمولوجی تخلیق کائنات کے روایتی تصورات پر واردکرسکتی ہے۔ اور اگرآپ کو سائنس پر تنقیدکرنی ہے توسائنس کی زمین پر کھڑے ہوکرکرنی ہوگی مذہب کی زمین پر نہیں۔ خوداہل مذہب بھی سائنس دانوں اورلامذہبوں سے یہی مطالبہ کرتے ہیں۔ اس لیے ضروری ہے کہ اگراہل مذہب سائنس کے ساتھ مکالمہ کرناچاہیں تو وہ پہلے خودسائنس کی اچھی نالج حاصل کریں، ورنہ وہی نتیجہ ہوگاجوموجودہ زمانے میں اکثرمسلمان علماکے مسئلۂ ارتقا کوجانے بغیراس پر کلام کرنے کا ہوا ہے کہ ان کی باتوں کوعلمی دنیا میں کوئی سنجیدگی سے نہیں لے گا [2]۔</p>
			<p>ہماری معروضات کا خلاصہ یہ ہے کہ کائنات کے آغاز و ارتقا کی ایک اسٹوری وہ ہے جوارتقا کوماننے والے سائنس دان بتاتے ہیں، جس کی کہانی ہم نے نیچرلسٹ مورخ حراری کی کتاب ”ہوموسیپین“ میں پڑھی۔ اور ایک اسٹوری وہ ہے جومذہب اور بالخصوص قرآن بیان کرتا ہے۔ بقول سرسید قرآن ورڈ آف گاڈہے اورکائنات ورک آف گاڈ، اس لیے دونوں میں اصولی طور پر تعارض و تضاد نہیں ہونا چاہیے، لیکن تعارض تو نظر آرہا ہے، تو ایسا کیوں ہے؟ اس سوال کی تحقیق کی جاتی ہے تومعلوم ہوتا ہے کہ جوتضاد نظرآتاہے، اس میں دو صورتیں ممکن ہیں: سائنس جوکہانی بتارہی ہے، وہ حتمی نہ ہو، بدل بھی سکتی ہو۔ اورواقعہ میں ہے بھی ایساہی، کیونکہ سائنسی طریقۂ کارکے مطابق اس کی کوئی تحقیق حتمی نہیں ہوتی، بلکہ اس میں تحقیق کا سفرمسلسل جاری رہتا ہے۔ دوسری وجہ یہ ہو سکتی ہے کہ قرآن کامتن خودکوئی حتمی بیانیہ نہیں دیتا، بلکہ اس کے الفاظ میں وسعت، لچک اور گنجایش پائی جاتی ہو، مگر اس کی رائج انسانی تشریحات نے بظاہراس کا جو نیریٹو دیا ہے، وہ ہمیں سائنس کی کہانی کا مخالف نظرآتاہے۔ اب مسئلہ یہ ہے کہ شارحین کی تعبیرات اپنے زمانے کے ورلڈویوکے تابع ہوتی ہیں، ان میں زمانی و مکانی موثرات کا عمل دخل ہوتا ہے۔ توان کی تفسیرات کو قرآن کے متن کا حتمی بیان کیسے قرار دیا جا سکتا ہے؟ کل کے شارح اگرارسطوکے ورلڈویوکی پیروی کر رہےتھے توآج کے مفسر مسلمہ ورلڈویوکی پیروی کیوں نہیں کر سکتے؟وغیرہ۔</p>
			<p>ن	بہرکیف ہمارے سامنے سوال یہ ہے کہ اس بارے میں وارد قرآنی بیانات کا بہ حیثیت <annotation lang="en">ultimate revelation</annotation>کے کیاایسامطالعہ ممکن ہے کہ کائنا ت کے آغاز وارتقاکے بارے میں قرآ ن وسائنس کے بیانیوں میں تطبیق دی جا سکے؟یہ ریسرچ پیپراسی سوال کواکسپلورکرنے کی کوشش کرے گا۔ تخلیق کی اسٹوری کے دوحصے ہیں: ایک ہے کائنات کی تخلیق اور دوسری انسان کی تخلیق۔ ہمارافوکس پہلا ہوگا، دوسرے سے بحث ضمنی ہوگی اور گفتگو کو اصلاً کائنات کے آغازوارتقاکے مسئلہ تک محدودرکھیں گے، آدم کی بحث ضمنی طور پر آئے گی۔ تاہم مسئلۂ ارتقا کا ا س موضوع سے اتناگہراتعلق ہے کہ اس کا کسی نہ کسی طور پر تذکرہ باربارآنا لازمی سا ہے۔ تخلیق وکرییشن والوں نے جوسوال اٹھائے ہیں کہ بگ بینگ سے پہلے کیا تھا؟ بگ بینگ کوکس نے برپا کیا؟وغیرہ کا  تذکرہ کیاہوگا۔</p>
			<heading>تحقیق کا طریقۂ کار</heading>
			<p>ا 	 اس پیپرمیں کائنا ت کے سلسلہ میں حراری اور دوسرے نیچرلسٹوں کے <annotation lang="en">narrative</annotation> کے بالمقابل قرآن کا نیریٹو کیاہوسکتاہے؟ اس سوال سے بحث کی جائے گی اور اس کی جستجوکی جائے گی کہ کیادونوں میں کوئی تطابق ممکن ہے۔ اس مقالہ میں ہم ذیل کے چندمباحث کا ذکرکرکے اس مسئلہ پر کلام کرنے کی کوشش کریں گے:</p>
			<p>۱۔ مسئلہ کااجمالی جائزہ وتعارف اورلٹریچررویو</p>
			<p>۲۔ کائنات کا آغازو ارتقا اورتاریخ عظیم کا تعارف (لائف کا ارتقا، مرحلۂ آدم کیاہوسکتاہے) ؟</p>
			<p>٭مسلمان اسکالراورفلسفی سیدحسین نصر، ہارون یحییٰ اورخودوہ مغربی اسکالرجو<annotation lang="en">creationist</annotation> ہیں، وہ ارتقا کے بارے میں کیاکہتے ہیں۔</p>
			<p>٭ بیسویں اوراکیسویں صدی کے منتخب مترجمین قرآن متعلقہ آیات کے بارے میں کیاکہتے ہیں؟ ضمناًیہ بھی بتایاجائے گا کہ ماضی کے علما، مثلاًجاحظ، رومی، ابن مسکویہ اور دوسرے مسلمان فلاسفرارتقا سے کیاسمجھتے تھے؟</p>
			<p>ریسرچ کے کی ورڈز: علم کلام، سائنس، تخلیق، ارتقا، قرآن، بائیبل۔</p>
			<p>مسئلہ کا تعارف ہم نے سطوربالامیں کرانے کی کوشش کی۔ اب اس باب کے دوسرے حصہ، یعنی ہمارے موجودہ اسلامی لٹریچرمیں اس سلسلہ میں کیاکچھ کہا گیا اور لکھا گیا، اس پر ایک اجمالی نظرڈالتے ہیں۔</p>
			<p>تخلیق کائنات: انسان ہمیشہ سے یہ سوچتارہاہے کہ وہ کون ہے، کہاں سے آیا ہے؟یہ کائنات کیسے وجود میں آئی؟ا س کائنات کاانجام کیاہوگا؟ اِن بڑے سوالوں اور ان پر متفرع اورسوالوں کا جواب فلسفہ اورمذہب، دونوں نے اپنے اپنے طور پر دینے کی کوشش کی ہے۔ سترھویں صدی میں سائنس فلسفہ سے الگ ایک مستقل بالذات علم بن گئی تو وہ بھی ان سوالوں کے جواب دے رہی ہے۔ نظریۂ ارتقا اپنی اصل میں زمین پرانوا ع <annotation lang="en">(species)</annotation> کے ظہوراوران کے تنوع کی ایک سائنسی توجیہ کے طور پر پیش کیا گیا۔ اس کے پیش نظرالحادکودلائل فراہم کرنانہ تھا، اگرچہ اس کا استعمال بڑے پیمانہ پر اس کے لیے کیا گیا۔ یہاں ہم پہلے مذہبی بیانیہ اور اس کے بعد سائنسی بیانیہ کا تذکرہ کریں گے۔</p>
			<heading>اسلام کا روایتی بیانیہ</heading>
			<p>اسلام کا روایتی بیانیہ یایوں کہیں کہ مذہب کا روایتی بیانیہ انسان کی تخلیق سے متعلق یہ ہے کہ اللہ تعالیٰ نے زمین کے مختلف اجزا لے کرمٹی کا ایک پتلہ بنایا، پھراُس میں پھونک مارکراس کوزندہ کردیاجوکہ پہلے انسان آدم تھے۔ آدم ہی کی پسلی سے حواکووجودبخشا، اِس پہلے جوڑے سے ساری انسانی نسلیں پھلی پھولیں۔ لہٰذاآدم مطلق پہلے انسان اورابوالبشرہیں۔ اِس بیان کے فروعات وتفصیلات میں تینوں آسمانی مذاہب اسلام، مسیحیت اور یہودیت میں مختلف چھوٹے چھوٹے اختلافات موجود ہیں، تاہم ان چھوٹے چھوٹے اختلافات کے باوجودتینوں کا مشترکہ عقیدہ یہی ہے۔ اِ س میں، البتہ بائیبل کی کہانی کا غلبہ ہے جس سے فکراسلامی متاثرہوئی ہے، کیونکہ قرآن پاک میں یہ توبتایاہے کہ آدم وحواسے ساری نسل انسانی چلی ہے، مگران کی تخلیق کی یہ کہانی اِس تفصیل کے ساتھ موجود نہیں ہے [3]۔</p>
			<p>مولاناآزادنے لکھا ہے:</p>
			<blockquote>
				<p>”یاد رہے کہ پیدائش عالم کے بارے میں مفسرین نے بہت سی روایات نقل کر دی ہیں جن کی صحت ثابت نہیں اورجوتمام تریہودیوں کی قصص وروایات سے ماخوذ ہیں۔ صحیح مسلم کی حدیث <annotation lang="ar">’خلق اللہ التربة یوم السبت…الخ‘</annotation> کی نسبت بھی محققین نے یہی فیصلہ کیا ہے کہ اُس کا رفع مشکوک ہے اور غالباً کعب احبارسے مروی ہے۔ حافظ ابن کثیرنے تفسیرمیں اقوال جمع کر دیے ہیں۔“ [4]</p>
			</blockquote>
			<p> جہاں تک کائنات کی تخلیق اورزمین کی تخلیق یاانسان کے علاوہ دوسرے جان داروں اور شجر و حجر وغیرہ کی تخلیق کی بات ہے تو اس معاملہ میں آسمانی مذاہب کوئی تفصیلی بیانیہ نہیں دیتے۔ وہ البتہ یہ ضرورمانتے ہیں کہ زمین کائنات کامرکز<annotation lang="en">(centre)</annotation> ہے؛ یہی ارسطوکا ورلڈویوبھی کہتا ہے۔ اورانسان اشرف المخلوقات ہے اور اس لحاظ سے ایک خصوصی پوزیشن کا حامل ہے اورکائنات ومافیہا، سب انسان کے لیے پیداکیے گئے ہیں۔ البتہ زمین کی عمرکے بارے میں بائیبل یہ کہتی ہے کہ وہ ۵ہزارآٹھ سوستانوے سال پرانی ہے۔ مگراسلام میں ایسی کوئی چیز نہیں ہے جس میں زمین کی عمرکا کوئی تعین کیاگیاہو۔</p>
			<p>امام ابن حزم اس بارے میں لکھتے ہیں:</p>
			<blockquote>
				<p><annotation lang="ar"> 	وأما اختلاف الناس في التاریخ فإن الیهود یقولون: الدنیا أربعة آلاف سنة والنصارٰی یقولون: الدنیا خمسة آلاف سنة وأما نحن فلا نقطح علی علم عدد معروف عندنا و من ادعی في ذٰلک سبعة آلاف أو أکثر أو أقل فقد کذب وقال مالم یات قط عن رسول اللہ ﷺ فیه لفظة تصح عنه بل صح عنه خلافه بل یقطع علی أن للدنیا أمدًا لایعلمه إلااللہ عزوجل. قال تعالیٰ: ”ماشهدتم خلق السماوات والأرض ولاخلق أنفسهم“ وقول رسول اللہ ﷺ: ”ما أنتم في الأمم قبلکم إلاکالشعرة البیضاء في الثور الأسود أوالشعرة السوداء في الثور الأبیض“ . هذا عنه علیه السلام ثابت وهؤلاء یقول إلا عین الحق وقال تعالیٰ: ”وعادًا وثمود أو أصحاب الرس و قرونًا بعد ذٰلک کثیرًا“ وهؤلاء یسامع لشيء من الباطل لاباعیاء ولا بغیره فهذہ نسبة من قد تدبرها وعرف مقدار عدد أهل الإسلام ونسبة ما بأیدیهم من معمور الأرض فإنه الأکثر علم إن للدنیا عدد لایحصیه إلا الخالق تعالیٰ.</annotation> (الملل والنحل ۱ / ۸۳)</p>
				<p>	”باقی رہا لوگوں کا اختلاف تاریخ میں تو یہودیوں  کا قول ہے کہ دنیا چار ہزار برس کی ہے اور نصاریٰ  کہتے ہیں کہ پانچ ہزاربرس کی۔ لیکن ہم لوگ کسی خاص عددپر یقین نہیں کرتے اور جو شخص سات ہزار یا اس سے کم یا زیادہ کا دعویٰ کرتا ہے، وہ جھوٹاہے اورایسی بات کہتا ہے جس کی نسبت رسول اللہ ﷺ سے ایک لفظ بھی منقول نہیں، بلکہ آں حضرت ﷺ سے اس کے خلاف ثابت ہے۔ بلکہ ہمارایقین ہے کہ دنیا کی مدت کو بہ جز  خدا کے اور کوئی نہیں جانتا۔ خداتعالیٰ  نے کہا: تم آسمان اور زمین کی پیدایش کے وقت موجود نہ تھے، بلکہ اپنی پیدایش کے وقت بھی،  اور رسول اللہ ﷺ کا قول ہے کہ تمھاری مثال اگلی امتوں کے مقابل میں ایسی ہے، جیسے سیاہ بیل کے جسم میں ایک سفیدبال یا سفید بیل کے جسم میں ایک سیاہ بال۔ یہ حدیث آں حضرت ﷺ سے ثابت ہے اور آں حضرت کا ارشاد بہ جز حق کے اور کچھ نہیں ہو سکتا۔ اور خدانے کہا کہ ”عاد اور ثمود اور اصحاب الرس اور ان کے درمیان بہت سے قرن تھے“ اور آں حضرت ﷺ کسی ایسی چیز کے متعلق تسامح نہیں فرماسکتے جوغلط ہو، نہ بہ سبب قاصرالبیانی کے اور نہ کسی اور سبب کے، پس یہ ایک ایسی نسبت ہے کہ جو شخص اس پر غورکرے اورمسلمانوں کی گنتی کوجانے اور یہ جانے کہ ان کے قبضے میں کس قدرزمین کی آبادی ہے (کیونکہ زیادہ ترانھی کے ہاتھ میں ہے) تو وہ جان لے گا کہ دنیا کی گنتی کو بہ جز خدا کے کوئی شخص شمارنہیں کر سکتا۔“ [5]</p>
			</blockquote>
			<p>البتہ یہودیوں کے زمین کے تصورکے بارے میں  ”جیوئش انسائیکلوپیڈیا“ یہ کہتا ہے:</p>
			<blockquote>
				<p><annotation lang="en">The Hebrows regarded the earth as a plain or a hill, figured like a hemeisphere, swimming on water, over this arched the solid vault of heaven. To this vault are fastened the lights, the stars. So light is this elevation that birds may rise to it and fly along its expanse</annotation>.</p>
				<p> ”یہودی یہ سمجھتے تھے کہ زمین ایک پہاڑی ہے یاایک میدان ہے جونصف کرہ کی طرح واقع ہے اورپانی میں تیررہی ہے۔ اسی کے اوپرآسمان کی ٹھوس محراب ثابت ہے اور ان محرابوں سے ستارے، ٹنکے ہوئے ہیں یوں روشنی وہی اونچان ہے جس کی طرف پرندے اٹھ سکتے اور اس کی وسعتوں میں اڑسکتے ہیں۔“ [6]</p>
			</blockquote>
			<heading>سائنسی بیانیہ</heading>
			<p>ماڈرن سائنسی دور میں بہت عرصہ تک کائنات کوابدی خیال کیاجاتارہا۔ سمجھاجاتاتھاکہ کائنات لامحدودہے، اِس میں بنیادی طور پر ستارے<annotation lang="en">(stars)</annotation> ہیں۔ یکسانیت کے باعث کائنات میں کوئی ایسامرکزی مقام نہیں جس کی طرف ستارے مائل بہ ہبوط ہوں، حتیٰ  کہ آئن اسٹائن نے بھی کائنات کوثابت وساکن قرار دینے کے لیے ۱۹۱۴ء میں اپنی مساوات میں ایک اضافی <annotation lang="en">term</annotation> استعمال کی تھی جس پر اس نے بعد میں افسوس بھی ظاہر کیا تھا [7]۔</p>
			<p>لیکن بتدریج نئی تحقیقات سے یہ پتا چلتا گیا کہ اجرام کائنات میں ایسے بے شمارپراسس جاری ہیں جن میں تغیربھی نہیں لایاجاسکتااورجن کی وجہ سے کائنات کوثابت وساکن بھی تسلیم نہیں کیا جا سکتا۔ تھرموڈائنامک طریقوں میں مزیدتحقیق نے بتایا کہ کائنات بتدریج اپنی <annotation lang="en">Heat death</annotation> کی طرف بڑھ رہی ہے، یعنی اس کی حدت تیز ہوتی جا رہی ہے اور جس کی وجہ سے ایک دن اس کی موت ہو جائے گی، چنانچہ وہ ابدی تو نہیں ہو سکتی۔</p>
			<p>بیسویں صدی کی تیسری دہائی میں دوپیپرزاس مسئلہ پر شائع ہوئے جنھوں نے موجودہ صورت کوہمیشہ کے لیے تبدیل کر کے رکھ دیا۔ پیپر یہ تھے: [8]</p>
			<p><annotation lang="en">Edwin Hubble“ A Relation between Distantce and Radial Velocity-1 among Extra -Galactic Nebulai ”(a929 Proceeding of the National Acacemy of Sciences of the United States of America" Volume 15 issue 3,pp</annotation>.168-173.</p>
			<p><annotation lang="en">F.Hoyle,“ A New Model for the Expending Universe ”Monthly Notices of the-2  Royal Asronomical Society</annotation>, 108 (1948 372) .</p>
			<p>۱۹۲۷ءمیں <annotation lang="en">George Lemairte</annotation> نے آئن اسٹائن کی عمومی اضافت کی تھیوری کی مساواتوں میں سے جومساوات نکالی، اس کوفرائیڈمین لیمارٹے رابرٹسن واکرمساوات کے نام سے جاناجاتاہے۔ جارج نے سب سے پہلے یہ کہا کہ کائنات کی ابتداایک ابتدائی ایٹم <annotation lang="en">(primeval atom)</annotation> کے پھٹنے سے ہوئی۔ (پہلے پیپرمیں اس کی وضاحت تھی)۔</p>
			<p>۱۹۲۹ءمیں ایڈون ہبل نے بتایا کہ دوسری کہکشانوں سے زمین پر جولائٹ آرہی ہے، وہ اپنی دوری کے لحاظ سے اتنی ہی سرخی مائل ہے۔ اس کے دومطلب ہو سکتے تھے: یاتوہم کہکشانوں کے دھماکے کے سینٹرمیں ہیں یا کائنات ہرطرف کویکسانیت کے ساتھ پھیل رہی ہے۔ چونکہ کوپرنکس پہلے ہی یہ ثابت کرچکاتھاکہ زمین کائنات کے مرکز میں اورمخصوص پوزیشن والی نہیں ہے، اس لیے پہلاامکان توہونہیں سکتا تھا، اس لیے دوسراامکان ہی متعین ہوگیاکہ کائنات مسلسل پھیل رہی ہے۔ (دوسراپیپراس کی تشریح کرتا تھا) اس تھیوری کی پھردوممکنہ تشریحیں پائی جاتی ہیں، جن کی باریکیوں میں نہ جاتے ہوئے یہاں اتناکہناکافی ہوگا کہ لیمارتے نے بگ بینگ تھیوری دی جس کوجارج گیمونے بھی سپورٹ کیا [9]۔ دوسراماڈل فریڈہائل نے اسٹیڈی اسٹیٹ تھیوری کا دیا [10] جس کوبعدمیں ردکردیاگیا۔ کچھ اورماڈل بھی پیش کیے گئے اور ان کے حق میں دلائل بھی دیے جاتے رہے۔</p>
			<p>اصل میں کائنات کے آغازسے متعلق کئی تھیوریاں اورنمونے پیش کیے گئے جن میں بعض یہ ہیں:</p>
			<p>۱۔ اسٹیڈی اسٹیٹ تھیوری <annotation lang="en">(Steady state theory)</annotation> : اس نظریہ کی روسے کائنات قدیم ہے۔ اس کا کوئی آغازہے اور نہ انجام۔ وہ ہمیشہ سے ہے اورہمیشہ رہے گی۔ یہ اصل میں قدیم یونانی نظریات کی سائنسی تعبیرہے اور اس تھیوری نے سائنس کی دنیا میں ۱۹۶۵ءتک اپناتسلط برقراررکھاتاآنکہ بگ بینگ تھیوری نے اس نظریہ کوبالکل کھوکھلاثابت کر دیا۔</p>
			<p>۲۔ اہتزازی نظریہ<annotation lang="en">(Oscillating Universe Theory)</annotation> : اس کے مطابق کائنات باربارتشکیل پانے اوروسعت اختیارکرنے اورآخرمیں پھرسکڑاؤکے عمل کومسلسل جاری رکھ سکتی ہے۔ اصل میں کائنات کی تخلیق سے متعلق سائنس دانوں نے کئی معیارات اورخاکے پیش کیے ہیں جوکائنات کے آغاز کی مختلف حالتوں کی وضاحت کرتے ہیں [11]۔</p>
			<p>مگر ۱۹۶۵ءمیں یہ دریافت ہوئی کہ پوری کائنات <annotation lang="en">Heat Radiation</annotation> زیروسے ۳ ڈگری زیادہ کی حرارت میں نہارہی ہے۔ یہ چیز بگ بینگ کی باقیات میں سے قراردی گئی اورسائنس دانوں کی اکثریت نے اس پر اتفاق کرلیاکہ کائنات کے آغاز میں بگ بینگ ہواتھااوراس سے کائنا ت کا آغاز ہوا [12]۔ تاہم اِس سے یہ نئے سوال بھی پیداہوگئے کہ بگ بینگ آخرکیوں ہوا؟ کہاں ہوا؟اور اس سے پہلے کیا تھا؟یہ سوال ابھی تک محتاج جواب بنے ہوئے ہیں۔</p>
			<p>سائنس دان مانتے ہیں کہ بگ بینگ سے جو شدید دباؤ پیدا ہوا، اس سے پیداشدہ کشش کی زبردست قوت کو ختم کر دینے والی کوئی قوت کائنات میں نہیں، لہٰذابگ بینگ کی ابتدامیں جتنازیادہ کہکشانوں کا مادہ باہم چپکا ہوا ہوگا، اتنا ہی زیادہ کشش کا پریشرمادہ پر ہواہوگا، کیونکہ اس کمپریسر کی کوئی حدنہیں تواندرسے مادہ کوتوڑتاہوا پریشر بالآخر اس کوایسے نقطہ پر لے آیاہوگاجسے <annotation lang="en">infinite Compressure</annotation> کہتے ہیں۔ اس نقطہ پر کشش کی قوت اورمادہ کی کثافت بے نہایت رہی ہوگی۔ اسی نقطہ میں پورے <annotation lang="en">Cosmose</annotation> کی سمائی رہی ہوگی جس کوفزکس کے ماہرین <annotation lang="en">Singularity</annotation> یا نقطۂ وحدانیت بولتے ہیں۔ یعنی وہ ایسی حالت یاپوزیشن تھی جس میں مادے کی کثافت، قوت کشش اورحرارت اتنی زیادہ تھی کہ فزکس اورریاضی کے موجودہ قوانین سے اس کی حقیقت کا پتا لگانا سردست ناممکن ہے۔ نہ ہی یہ بتایاجاسکتاہے کہ آیااس وقت ”وقت“ (ٹائم) کا کوئی وجود تھا یا نہیں۔ البتہ اسٹیفن ہاکنگ نے کانٹ کے حوالہ سے لکھا ہے کہ وہ ”وقت کا تسلسل ہمیشہ سے موجود مانتا ہے“ [13]۔ جمشید اختر قرآنی آیت ’كَانَتَا رَتْقًا‘ سے یہ نتیجہ نکالتے ہیں کہ یہ حالت بھی پہلے نہیں تھی، بلکہ یہ ”پوزیشن بعد میں ہوئی“، یعنی اِس سے پہلے کوئی اورحالت تھی جس کی تحقیق کی ضرورت ہے [14]۔ تو جب انفجار ہوا توسب سے پہلے ایک دھواں وجود میں آیا۔ یہ دھواں ہائیڈروجن اورہیلیم پر مشتمل تھا۔ یہ دونوں عناصر انفجار کے چودہ سیکنڈکے اندر وجود میں آئے۔ ہارون یحییٰ کہتے ہیں:</p>
			<blockquote>
				<p>”سائنس دانوں کا اس بات پرعام اتفاق ہے کہ فطری عناصرکی فہرست میں پہلے اورسب سے ہلکے دو عناصر، یعنی ہائیڈروجن اورہیلیم بگ بینگ کے پہلے چودہ سیکنڈکے اندروجودمیں آچکے تھے۔ شروع میں کائنا ت صرف ہائیڈروجن اورہیلیم کا ایک عظیم مجموعہ تھا۔ اگر یہ اسی طرح رہتاتونہ ستارے ہوتے نہ سیارے نہ پتھر ہوتے نہ مٹی نہ درخت ہوتے نہ انسان۔“ [15]</p>
			</blockquote>
			<p>یعنی دونوں عناصرسائنس کے نزدیک پہلے چودہ سیکنڈ میں پیداہوگئے تھے [16]۔ آئن اسٹائن کی عمومی اضافت کی تھیوری یہ بھی بتاتی ہے کہ فضا، ٹائم اورمادہ یہ تینوں الگ الگ وجود نہیں، بلکہ باہم ملے ہوئے ہیں۔ اس ارتباط کے معنی یہ ہیں کہ بیرون کی جانب کوسموز<annotation lang="en">Cosmos</annotation> کی توسیع صرف کہکشانوں کا ایک دوسرے سے بھاگنا نہیں تھا، بلکہ اسپیس خودٹائم سے مربوط ہے۔ اگر ہم ٹائم اور اسپیس کوپیچھے لے جا سکیں تو<annotation lang="en">Infinte Cosmos</annotation> کے نقطے پر اسپیس بھی یاتوبلانہایت سمٹ سکڑجائے گی یا ٹائم کے ساتھ بالکل غائب ہو جائے گی، کیونکہ اسپیس کے بغیرٹائم نہیں ہو سکتا۔ اس سے معلوم ہوتا ہے کہ بگ بینگ سے ٹائم اوراسپیس، دونوں ساتھ ساتھ وجود پذیر ہوتے چلے گئے۔ [17] اسی سے سلسلۂ علت ومعلول وجود میں آیا۔</p>
			<p>ہبل کی توسیع کائنات کی تھیور ی کا مطلب یہ تھا کہ پوری کائنات مسلسل پھیل رہی ہے۔ جیسے کسی غبار ے کوپھُلانے سے پہلے اس پرکچھ چھوٹے بڑے نقطے ڈال دیے جائیں اورغبارہ کوپھُلاناشروع کیا جائے توجونتیجہ ہوگا، وہ یہ ہوگا کہ غبارہ جتنا پھولتا جائے گا، اتنا ہی یہ بے شمارنقطے بھی ایک دوسرے سے مسلسل دورہوتے جائیں گے۔ اسٹیفن ہاکنگ کے مطابق:</p>
			<blockquote>
				<p>”۱۹۲۴ءمیں ایڈون ہبل نے بتایا کہ اب ہمار ی کہکشاں اکلوتی نہیں۔ حقیقت میں بہت سی اورکہکشائیں بھی ہیں جو ایک دوسرے کے درمیان خالی جگہ <annotation lang="en">Empty Space</annotation> کے وسیع خطہ رکھتی ہیں [18]۔ ۱۹۲۰ءمیں ہبل نے مزیدحیرت انگیز دریافت شائع کی ...کہکشاں جتنی دورہے اتنی ہی تیزی سے مزیددورجارہی ہے اور اس کا مطلب تھا کہ کائنات ساکن نہیں ہو سکتی“</p>
			</blockquote>
			<p>اس بیانیہ کے مطابق تقریباً ۱۵ ہزار (پندرہ  ارب) سال قبل ہونے والے اس انفجارعظیم کے نتیجہ میں تمام مادہ، توانائی اورحرکت (زمان ومکان) وجود میں آئے۔ ابتداءً کائنات بہت چھوٹی اورگرم تھی۔ ایٹمی ذرات مزید پھیلنے کے باعث ٹھنڈی ہونے لگی۔ بگ بینگ میں اتنی طاقت تھی کہ تب سے لے کراب تک کائنات مسلسل پھیل رہی ہے [19]۔</p>
			<p>سائنس دان کائنات کی تخلیق کوکئی حصوں میں تقسیم کرتے ہیں۔ ان کے مطابق <annotation lang="en">particles</annotation> اور <annotation lang="en">Antiparticles</annotation> بگ بینگ کے بعدپہلے سیکنڈ کے اتنے چھوٹے حصہ میں وجود میں آچکے تھے کہ اتنے چھوٹے حصہ کوظاہرکرنے کے لیے انسانی زبانوں میں کوئی لفظ موجود نہیں ہے۔ جدیدسائنس پوری ریاضی پراستوارہے تو اس لمحہ کوظاہرکرنے کے لیے سائنس دان ۱کے دائیں جانب ۴۳صفرلگاتے ہیں اور اس سے جوعددحاصل ہوگا، اس عددکے اندریہ ذرات اورمخالف ذرات وجود میں آگئے۔ تویوں چودہ سیکنڈکے دورانیہ میں ہائیڈروجن اورہیلیم کا وہ ”دھواں“ وجود میں آیاجوپوری کائنات کا مادہ وجودہے۔ بگ بینگ کے بعدچندمنٹوں میں مادہ <annotation lang="en">(matter)</annotation> وجود میں آگیا۔ اس وقت کائنات ۷۵ فی صد ہائیڈروجن اور۲۵ فی صد ہیلیم پر مشتمل تھی اور اس کا ابتدائی درجۂ حرارت تقریبا۱۰۰۰۰ (دس ہزار) ملین ڈگری تھا۔ سائنس دانوں کے مطابق:</p>
			<blockquote>
				<p>”عظیم دھماکے سے پھٹنے کے عمل کے آغازکے ساتھ ہی ایک سیکنڈ کے سوویں حصہ میں وہ اکائیت پھیل کرابتدائی آگ کا گولا<annotation lang="en">(Primordial Fireball)</annotation> بن گئی اور دھماکے کے فوری بعداُس کا درجۂ حرارت ایک کھرب سے ایک کھرب ۸۰ ارب سینٹی گریڈ تک جاپہنچا۔ عظیم دھماکے سے ایک منٹ بعدہی کائنات کا درجۂ حرارت گر کر ۱۰ ارب سے ۱۸ ارب سینٹی گریڈ کے درمیان آن پہنچا۔ یہ سورج کے مرکزکے موجودہ درجۂ حرارت سے تقریباً ایک ہزارگنازیادہ حرارت تھی۔ اُس وقت کائنات زیادہ ترفوٹان، الیکٹران، نیوٹران اور اس کے مخالف ذروں پر مشتمل تھی۔ کائنات کے اولین مرحلہ کی تصویرکشی سب سے پہلے جارج گیمو <annotation lang="en">(George Gamoe)</annotation> نامی سائنس دان نے ۱۹۴۸ءمیں تصنیف کردہ اپنی مشہور تحریر ۱، ۲، ۳ میں پیش کی۔  اس نے کہا کہ عظیم دھماکے کے معاًبعدکائنات اتنی شدیدگرم تھی کہ ہرطرف نیوکلیائی حرارتی تعاملات <annotation lang="en">(hermonuclear Reactions)</annotation> شروع ہو سکیں۔ اس کا مطلب یہ ہوا کہ ابتدائی کائنات زیادہ توانائی کے حامل خوردموجی <annotation lang="en">(Short-wave)</annotation> فوٹانزسے معمورتھی“۔ [20]</p>
			</blockquote>
			<p>اسٹیفن ہاکنگ کا تبصرہ یہ تھا:</p>
			<blockquote>
				<p>”۱۹۲۹ء میں ایڈون ہبل نے یہ عہدآفرین مشاہدہ کیا کہ جہاں سے بھی دیکھا جائے دوردراز کی کہکشائیں ہم سے مزیددورہوتی جا رہی ہیں۔ اس کا مطلب یہ ہے کہ پہلے وقتوں میں اجرام فلکی ایک دوسرے سے قریب رہے ہوں گے۔ حقیقت میں یہ لگتا ہے کہ اب سے دس یابیس ارب سال پہلے وہ سب ٹھیک ایک ہی جگہ پرتھیں تو اس وقت کائنات کی کثافت <annotation lang="en">Dencity</annotation> لامتناہی ہوگی یہ دریافت بالآخرکائنات کی ابتدا کے سوال کوسائنس کی دنیا میں لے آئی۔“ [21]</p>
			</blockquote>
			<p>مذکورہ بالابیانات کی روشنی میں تخلیق کائنات کے مسئلہ پر غورکرتے ہیں توموجودہ کاسمولوجی جوسائنسی تحقیقات اورمعلومات پر کھڑی ہے، وہ ایک بیانیہ دیتی ہے۔ اس بیانیہ کے مطابق جیسا کہ اوپرگزرا آج سے کوئی ۱۵بلین (ارب) سال پہلے خلامیں بگ بینگ <annotation lang="en">(Big Bang)</annotation> کا عظیم واقعہ ہوا۔ بگ بینگ کے ہونے کے بعد پوری کائنات کا ظہورہوگیا۔ یہ تھاکائنات کے آغاز کا تفصیلی سائنسی بیان۔ اب اس بارے میں مذہب کیاکہتاہے یاوہ اس سائنسی بیانیہ سے اختلاف کرتا ہے یا نہیں؟اس سوال کے جواب میں مذہب پسند کہیں گے کہ ہمیں سائنس کی اس تفصیل سے کوئی اختلاف نہیں ہے۔ وہ قرآن کی ایک آیت دلیل میں پیش کرتے ہیں: <annotation lang="ar">’وَالسَّمَآءَ بَنَيْنٰهَا بِاَيْىدٍ وَّاِنَّا لَمُوْسِعُوْنَ‘</annotation>، ”ہم نے آسمان کوبنایااپنی قدرت (انرجی) سے اور ہم اس کو (مسلسل) پھیلائے جا رہے ہیں“ (الذاریات۵۱: ۴۷)۔ واضح رہے کہ قرآن میں آسمان کہہ کر <annotation lang="en">cosmos</annotation> مراد لیا جاتا ہے، سات آسمانوں کا بیان صرف تقریب فہم کے لیے ہے، ورنہ سائنس کی دنیا میں ایسی کوئی چیز موجود نہیں۔ یایوں  کہہ لیں کہ ’سَبْعَ سَمٰوَاتٍ‘ کے قرآنی بیان کی ابھی سائنس تصدیق یاتردیدکرنے کے لائق نہیں ہوئی۔</p>
			<p>[باقی]</p>
		</section>
	</body>
</document>