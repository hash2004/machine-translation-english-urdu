<document>
	<meta>
		<title>قریب کا رقیب</title>
		<author>
			<name>محمد حسین</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/8396/</link>
			<copyright-holder>آئی بی سی اردو</copyright-holder>
		</publication>
		<num-words>564</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>مذہبی و سماجی ہم آہنگی میں ایک بنیادی مشکل قریب کا رقیب ہے۔</p>
			<p>بین المذاہب ہم آہنگی  نسبتاً آسان کام ہے۔  اسی طرح  بین الثقافتی یا بین الممالک افراد کے درمیان ہم آہنگی بہت آسان کام ہے۔</p>
			<p>جبکہ</p>
			<p>بین المسالک ہم آہنگی اس سے زیادہ مشکل کام ہے۔ ایک مسلک کے مختلف ذیلی مسالک میں ہم آہنگی اس سے بھی زیادہ مشکل کام ہے۔ ایک ہی ذیلی مسلک کی مختلف جماعتوں کے درمیان ہم آہنگی سب سے زیادہ مشکل کام ہے۔ اسی طرح ایک ہی ثقافت و روایت کے افراد کے درمیان ہم آہنگی نسبتاً مشکل امر ہے۔</p>
			<p>مثالوں کی مدد سے سمجھیے!</p>
			<p>مسلم، مسیحی، ہندو اور سکھ مذاہب کے پیروکاروں کے درمیان ہم آہنگی اور بقائے باہمی آسان کام ہے۔</p>
			<p>جبکہ شیعہ سنی ہم آہنگی مشکل کام ہے۔اہل سنت اور اہل حدیث میں ہم آہنگی اس سے زیادہ مشکل ہے۔اہل سنت کی چھتری میں بریلوی اور دیوبندی مکاتب کے درمیان ہم آہنگی اس سے بھی زیادہ مشکل ہے۔ دیوبندیوں میں حیاتی اور مماتی کے درمیان ہم آہنگی، بریلویوں میں تفضیلیوں اور غیر تفضیلیوں، شیعوں میں غالیوں اور عام شیعوں کے درمیان ہم آہنگی اس سے بھی زیادہ مشکل ہے۔  اسی طرح مختلف بریلوی مذہبی اداروں اور جماعتوں سے وابستہ  بریلوی  کارکنان کے درمیان ، شیعہ اداروں اور جماعتوں کے  کارکنان ، دیوبندی اداروں اور جماعتوں سے وابستہ دیوبندی  کارکنان میں باہمی  رقابت اور تناؤ نسبتاً زیادہ   شدید ہوتا ہے۔  بالکل اسی طرح مسیحی، ہندو، سکھ اور دیگر مذاہب کے اپنے اپنے مسالک کے درمیان ہم آہنگی زیادہ مشکل  کام ہے۔</p>
			<p>آپ اپنے ہی خاندان میں بہت سے رشتہ داروں کے درمیان، اپنی ہی جماعت میں مختلف کارکنوں کے درمیان، اپنے ہی مسلک کی مختلف جماعتوں کے سربراہان کے درمیان، اپنے ہی مکتب کے اداروں کے ذمہ داران کے درمیان برسوں سے ٹوٹے تعلقات کا مشاہدہ اسی تناظر میں کر سکتے ہیں۔ جاگیرداروں کی باہمی رقابت، پشتونوں کی باہمی لڑائی، عربوں کی آپس کی جنگیں طولانی، پُرتشدد اور پھیلی ہوئی ہوتی ہیں۔</p>
			<p>اسی لیے بھائیوں کی باہمی لڑائی، خاندانوں کی اندرونی کشمکش، سیاسی جماعتوں کے داخلی تنازعات،ملکوں میں خانہ جنگی، مذہبی جماعتوں کے داخلی اختلافات داخلی شناخت کا تناؤ مفادات کی کھینچا تانی کے سبب بیرونی تنازعات سے زیادہ پیچیدہ ہوتے ہیں۔</p>
			<p>کہنے کا مطلب یہ ہے میری شناخت اور مفاد کو قریب کے رقیب سے زیادہ خطرہ ہوتا ہے۔  اس لیے اس کے ساتھ مل جل کے رہنا میرے لیے  زیادہ مشکل ہے جبکہ دُور کے رقیب سے میرے  مفادات کو زیادہ خطرہ نہیں ہوتا ہے۔  اس لیے اس کے ساتھ  اختلافات بھی کم ہوتے ہیں اور اگر ہو  بھی جائیں تو تناؤ میں شدت نہیں ہوتی ہے۔ میری جائیداد  پر میرا ہی بھائی  قابض ہو سکتا ہے، میری مسجد مجھ سے میرے مسلک والا ہی چھین سکتا ہے، میرا منبر میرے  میرے مکتب کا بندہ ہی مجھ سے لے  سکتا ہے، میرا عہدہ میرے ہی ادارے کے کسی  کارکن کی نظر میں ہو سکتا ہے۔  میری ساکھ کے لیے خطرات میرے ہی حلقہ احباب  کی طرف سے لاحق ہو سکتے ہیں۔</p>
			<p>مذکورہ بالا تناظر کو سامنے رکھتے ہوئے سماجی و مذہبی ہم آہنگی کے لیے ضروری ہے کہ معاملات کو  بڑے تناظر میں زیر غور لانے کے ساتھ چھوٹے اور قریبی  پہلووں کو بھی زیر غور لائے جائیں  اور ہم آہنگی  کے  کام کا آغاز  اپنے ادارے، جماعت، مسلک  میں موجود  کشیدگیوں اور اختلافات کی شدت کو کم کرتے ہوئے اس دائرہ کار کو دیگر اداروں، جماعتوں اور مسالک تک پھیلایا جائے۔</p>
		</section>
	</body>
</document>
