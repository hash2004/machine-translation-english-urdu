<document>
	<meta>
		<title>مزید مدارس کو بھی فنڈ دیں گے،مشتاق احمد غنی</title>
		<author>
			<name>لقمان شاہ</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/28214/</link>
			<copyright-holder>آئی بی سی اردو</copyright-holder>
		</publication>
		<num-words>292</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>اسلام آباد( لقمان شاہ) مدارس کے طلبہ بھی اسی قوم کے بچے ہیں' ان کی فلاح و بہبود کیلئے کام کرتے رہیں گے۔ جامعہ حقانیہ اکوڑہ خٹک کو 30 کروڑ  امداد دینا  صوبائی حکومت کا  اچھا اقدام ہے۔ اس پر بلاوجہ اعتراض سمجھ سے بالا ترہے۔ ان خیالات کا اظہار خیبر پختونخوا کے صوبائی وزیر اطلاعات مشتاق احمد غنی نے آئی بی سی سے خصوصی بات چیت میں کیا ۔ مشتاق غنی نے کہا کہ دینی مدارسپاکستان میں سب سے بڑی این جی اوز ہیں یہ غریب طلبہ کو تین وقت کا کھانا اور مفت رہائش کے ساتھ اچھی تعلیم دے رہے ہیں ۔ ہم چاہتے ہیں کہ صوبے میں یکساں نظام تعلیم ہو سرکاری سکولوں میں تو ہم نے انگلش میڈیم  اور اردو میڈیم  کو ختم کر کے یکساں کر دیا اب ہم مدارس کو بھی قومی دھارے میں لانا چاہتے ہیں جامعہ حقانی کے علاوہ اور مدارس کی بھی امداد کریں گے کیونکہ مدارس بڑی این جی اوز ہیں یہاں ہزاروں طلبہ کو تین وقت کا کھانا' رہائش اور مفت تعلیم دی جاتی ہے ہم نے جامعہ حقانیہ کو 30 کروڑ روپے بلڈنگ کی تعمیر کیلئے دیئے ہیں تاکہ طلباء کو جدید سہولیات دستیاب ہوں کیونکہ یہ طلبہ بھی اسی قوم کے بچے ہیں ان کی بہترین تربیت ' رہائش اور اچھا روزگار ہماری ذمہ داری ہے۔ ہم چاہتے ہیں کہ مدارس دینی علوم کے ساتھ ساتھ انگلش ' کمپیوٹر اور دیگر عصری علوم بھی پڑھائیں۔ مدارس کی امداد پر اعتراض کرنے والے بے وقت کی راگنی الاپ رہے ہیں ہم نے خواجہ سرائوں کیلئے بھی 20 کروڑ روپے بجٹ میں رکھے ہیں اس پر تو کسی کو اعتراض نہیں مگر مدارس کے معصوم طلبہ کیلئے فنڈ رکھنے پر اعتراض غیر ضروری ہے ہم تو خواجہ سرائوں کی بھی بہبود چاہتے ہیں۔</p>
		</section>
	</body>
</document>
