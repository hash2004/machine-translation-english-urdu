<document>
	<meta>
		<title>"  ہولی  "  والی عید مبارک</title>
		<author>
			<name>یوسف محمد یوسفی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/20180/</link>
			<copyright-holder>آئی بی سی اردو</copyright-holder>
		</publication>
		<num-words>398</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ننھا یوسف میرے سامنے بیٹھا مجھے کہہ رہا تھا کہ میں نے آپ سے ایک سوال پوچھنا ہے ( یوسف پانچویں کلاس کا طالبعلم ہے ) ، میں کچھ دیر کے لئے کام روک کر اس کی جانب متوجہ ہوا اور پیار سے اسے دیکھنے لگا ۔</p>
			<p>کچھ خاموشی کے بعد یوسف نے حیرانگی بھرے لہجے میں مجھ سے پوچھا کہ آج " ہولی " کی وجہ سے میرا اسکول بند ہے ، کلاس 1 سے اب تک کبھی اس وجہ سے چھٹی نہیں ہوئی ، یہ " ہولی " کیا ہے ؟ اور اس وجہ سے اسکول کیوں بند ہوا ؟</p>
			<p>میں نے اسے سمجھانے اور اپنی جان چھڑانے کے لئے اتنا کہہ دیا کہ " ہولی " ایک عید ہے جو ہندو لوگ مناتے ہیں جیسے ہم رمضان کے بعد یا پھر قربانی عید ، یہ سن کر وہ اٹھا اور چل دیا ۔</p>
			<p>میں اپنے کام میں مصروف رہا ، تقریبا 2 گھنٹے بعد میں کہیں جانے کے لئے گاڑی میں بیٹھنے لگا تو مجھے چند بچے کھیلتے دکھائی دئیے جن میں یوسف بھی تھا ، میں کچھ دیر انہیں دیکھنے رک گیا اور ان کا کھیل دیکھنا شروع کیا ، بچے ایک دوسرے کے گلے لگ رہےتھے اور چند ایک بچوں کے ہاتھ میں رنگیلے قلم تھے جن سے وہ آپس میں چہروں پر قلمکاری میں مصروف تھے ۔</p>
			<p>میں یہ پوچھنے کے لئے کہ یہ کونسا کھیل ہے جب بچوں کے قریب ہوا تو میری سماعتوں سے ٹکرانے والی آواز یوسف کی تھی ، وہ بچوں سے کہہ رہا تھا کہ " آج عید ہے اس لئے سب کو " ہولی " والی عید مبارک ہو " ۔</p>
			<p>ننھے یوسف کی آواز اور مبارک باد نے مجھے یہ سوچنے پر مجبور کیا کہ :</p>
			<heading>
				<heading>کیا ہمیں غیر محسوس انداز میں ان رواج و رسوم میں شامل نہیں کیا جا رہا جو ہمارے ہیں ہی نہیں ؟</heading>
				<heading>کیا ہماری اگلی نسل مذہب سے کچھ واسطہ رکھ پائے گی ؟</heading>
				<heading>کیا ہمارے حکمران ہماری ثقافت و روایات تباہ نہیں کر رہے ؟</heading>
				<heading>کیا ہماری اولاد کو سیکولر اور لبرل بنانے کی کوشش نہیں ہو رہی ؟</heading>
				<heading>کیا " دو قومی نظریہ " کی حفاظت اسی طریق پر ممکن ہے ؟</heading>
				<heading>کیا ہندوستان اور پاکستان کا فرق ختم نہیں کیا جا رہا ہے ؟</heading>
				<heading>کیا ۔۔۔۔ ؟ کیا ۔۔۔۔۔۔۔ ؟ کیا ۔۔۔۔۔۔۔۔۔۔۔ ؟</heading>
			</heading>
			<p>ذرا سا آپ بھی سوچئے اگر مناسب لگے اور وقت ہو تو ۔۔۔۔۔۔۔۔۔!!!</p>
		</section>
	</body>
</document>
