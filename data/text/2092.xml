<document>
	<meta>
		<title>پولیس اور گینگ ریپ کرنے والوں کے خلاف خبریں لگاتے ہو ؟ صحافی 5 دن سے پابند سلاسل</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/20210/</link>
			<copyright-holder>آئی بی سی اردو</copyright-holder>
		</publication>
		<num-words>495</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ضلع بھاولپور کی تحصیل خیر پور ٹامیوالی میں گینگ ریپ اور دیگر سنگین جرائم میں اضافہ، با اثر جرائم پیشہ افراد اور پولیس کی کرپشن منظر عام پر لانے کا جرم سینئر صحافی ایم اقبال انجم گزشتہ 5 روز سے حوالات میں بند ہے،</p>
			<p>پولیس اور گینگ ریپ کرنے والے وڈیروں کے خلاف خبریں لگاتے ہو ؟ اعلیٰ حکام کی ہدایت پر پولیس تھانہ خیر ٹامیوالی نے معروف صحافی محمد اقبال انجم کو گرفتار کر لیا . سینئر صحافی اپنے صحافتی فرائض سے سلسلے میں تھانہ خیر پور ٹامیوالی گیا تو ایس ایچ او اور دیگر پولیس ملازمین نے بہیمانہ تشدد شروع کر دیا اور زخمی حالت میں حوالات میں بند کر دیا .</p>
			<p>ملک بھر میں صحافتی اور سیاسی تنظیموں کے احتجاج اور مظلوم صحافی کی رہائی کیلئے سوشل میڈیا سمیت پرنٹ اور الیکٹرونک میڈیا پر مہم جاری ہے.</p>
			<p>پولیس نے صحافی اقبال انجم پر الزام عائد کرتے ہوئے موقف اختیار کیا کہ اقبال انجم نے فون پر اطلاع دی کہ نابالغ لڑکی کا اس کی مرضی کے بغیر نکاح کیا جا رہا ہے . جب پولیس موقع پر پہنچی تو نکاح کئی گھنٹے پہلے ہو چکا تھا اوررخصتی باقی تھی . شادی والے گھر میں آئے ہوئے مرد اور خواتین نے پولیس پارٹی پر تشدد کیا اور پولیس پارٹی کو باندھ دیا گیا .</p>
			<p>بعد ازاں مختلف تھانوں کی پولیس نے پولیس پارٹی جو کہ شدید زخمی حالت میں ملی کو آزاد کرواکر بہاولپور ہسپتال منتقل کیا ، جہاں ان کی حالت انتہائی خطرناک ہے.</p>
			<p>دوسری جانب  خیر پور ٹامیوالی کے صحافتی سیاسی اور تاجر برادری کا موقف ہے کہ اقبال انجم علاقے کے اوباش جاگیرداروں کے گینگ ریپ کی سٹوریاں نیوز چینل اور اخبارات میں شائع کرواکر پولیس اور بڑے جاگیرداروں بگڑے ہوئے رئیس زادوں کو بے نقاب کر رہےتھے یہی وجہ ہے کہ مقامی ایس ایچ او نے اعلیٰ پولیس حکام کی آشیرباد سے بے گناہ صحافی کو جھوٹے الزامات کے تحت پولیس پر حملہ کروانے کے الزام میں مقدمہ نمبر 25 / 16 کے تحت تھانہ خیر پور ٹامیوالی ضلع بہاولپور میں نامزد کر دیا .</p>
			<p>گزشتہ روز خیر پور ٹامیوالی اور پریس کلب حاصل پور میں بھی احتجاجی کیمپ لگایا گیا اور پولیس گردی کے خلاف احتجاج کیا گیا</p>
			<p>پولیس نے صحافی اقبال انجم کو علاقہ مجسٹریٹ خیر پور ٹامیوالی کی عدالت میں پیش کیا . جہاں وکلاء کے دلائل سے اتفاق کرتے ہوئے عدالت نے اقبال انجم کا جوڈیشل ریمانڈ منظور کرتے ہوئے جیل بھجوانے کا حکم دیا . اقبال انجم کی درخواست ضمانت پر اگلے دن کا نوٹس کر دیا گیا .</p>
			<p>ذرائع کا دعویٰ ہے کہ گینگ ریپ وڈیو کے ملزمان کئی روز سے پولیس کی حراست میں ہیں‌ تاہم مبینہ طور پر قانون کے مطابق ان کی گرفتاری کا باقاعدہ اندراج نہیں‌کیا گیا . ذرائع نے یہ بھی کہا ہے کہ ملزمان کو تھانہ میں وی آئی پی پروٹوکول دیا گیا .</p>
			<p>غلام رسول خان چیئرمین نیشنل پریس کلب بہاولپور نے چیف جسٹس آف سپریم کورٹ ،چیف جسٹس لاہور ہائی کورٹ سے پولیس گردی کا نوٹس لینے کی اپیل کی ہے۔</p>
		</section>
	</body>
</document>
