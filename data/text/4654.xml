<document>
	<meta>
		<title>سب مٹی ہی تو ہے ابوجی۔۔۔!!!</title>
		<author>
			<name>ٹیم آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/7557/</link>
			<copyright-holder>آئی بی سی اردو</copyright-holder>
		</publication>
		<num-words>369</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>تحریر:</p>
			<p>ردا رفیق</p>
			<p>،</p>
			<p>فاسٹ یونیورسٹی ۔ فیصل آباد کیمپس</p>
			<p>۔۔۔۔۔۔۔۔</p>
			<p>'پتر اِدھر آجا، کیوں پاوں گندے کرتی ہے؟'</p>
			<p>اس نے نانا نے چارپائی کی طرف اشارہ کرتے ہوئے اُسے پاس بلایا، وہ یوں ہی ننگے پاوں اُن کے پاس جا کے بیٹھ گئی۔</p>
			<p>'مجھے مٹی میں چلنا پسند ہے ابو جی'۔</p>
			<p>وہ یہ کہتے ہوئے اپنے نانا سے چمٹ گئی۔</p>
			<p>'کتنی پیاری لگتی ہے جب ابو جی کہتی ہے، بالکل ماں جیسی ہے اپنی۔۔۔!! ' انہوں نے سوچا، پھر اس سے گویا ہوئے:</p>
			<p>'کیوں چندا ؟ کیوں پسند ہے تجھے اتنی مٹی۔۔!! '</p>
			<p>'مٹی میں بہت اپنائیت ہے ناں۔۔۔'</p>
			<p>'وہ کیسے؟' انہوں نے استفسار کیا</p>
			<p>وہ کچھ دیر چپ ہو گئی ، اور دور خلا میں جیسے کچھ ڈھونڈنے سی لگی، پھر چمکتی ہوئی آنکھوں کے ساتھ بولی:</p>
			<p>'سب کچھ، ہر چیز، مٹی ہی تو ہے ابو جی ، میں، آپ، ہر چیز۔۔۔۔!!'</p>
			<p>اس کے نانا حیرت کے بت بنے چپ چاپ اسے دیکھ رہےتھے۔</p>
			<p>'مٹی میری اوقات ہے ابو جی،</p>
			<p>کبھی زندگی دیتی ہے، بالکل ایسے ہی جیسے جیسے پودے کو سارے نوٹرینٹس ملتے ہیں اسی سے۔۔۔!!!</p>
			<p>اور ماں کی گود میں بچہ ہو جیسے۔۔۔!!</p>
			<p>بلکہ ماں کا پیار ہو جیسے۔۔۔!!</p>
			<p>وہ بھی تو مٹی کا مٹی سے پیار ہی ہے ناں؟</p>
			<p>اور یہ زندگی چھین بھی لیتی ہے ، بالکل ایسے ہی جیسے مُردہ جسم کو کھا جاتی ہے،</p>
			<p>اور اسی مٹی سے بنا انسان دوسرے کو قتل کر دیتا ہے، اپنے الفاظ، اپنے اعمال سے ۔۔۔۔!!</p>
			<p>سب مٹی ہی تو ہے ابو جی۔۔۔!!</p>
			<p>ایک لمحے کو انسان مٹی کو اپنے پاوں کے نیچے روندتا جاتا ہے، اسی گمنڈ میں کہ وہ بہت بڑا اور طاقت ور ہے،</p>
			<p>اور پھر وہ لمحہ بھی آتا ہے جب اس کے بے جان جسم کو یہی مٹی لپیٹ لیتی ہے، اور اس کے پاس کیا رہ جاتا ہے ؟ صرف مٹی،</p>
			<p>سب مٹی ہی تو ہے، میری اوقات ہی مٹی ہے ابو جی۔۔!!'</p>
			<p>اس نے اپنا چہرہ اپنے نانا کی گود میں چھپا لیا، اور وہ اس کے بال سہلاتے ہوئے سوچنے لگے :</p>
			<p>اس کی مٹی کو جزا بخش میرے مولا، مٹی کو ایک دن مٹی میں ہی جانا ہے۔</p>
			<p>ویکھ فریدا مٹی کھلی، مٹی اُتے مٹی ڈھلی</p>
			<p>مٹی ہسے ، مٹی روے، انت مٹی دا مٹی ہوے</p>
		</section>
	</body>
</document>
