<document>
	<meta>
		<title>ہاکی: پاکستان کو آسٹریلیا کے ہاتھوں 4-0 سے شکست</title>
		<author>
			<name>آئی بی سی اُردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/22000/</link>
			<copyright-holder>آئی بی سی اردو</copyright-holder>
		</publication>
		<num-words>231</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>کوالالمپور: اذلان شاہ ہاکی ٹورنامنٹ میں پاکستانی کی ناقص کارکردگی کا سلسلہ جاری ہے جہاں آسٹریلیا نے گرین شرٹس کو 4-0 سے شکست دے دی۔</p>
			<p>ملائیشیا کے شہر ایپوہ میں جاری اذلان شاہ ہاکی ٹورنامنٹ میں پاکستان کی ناقص کارکردگی کا آسٹریلیا کے خلاف بھی جاری رہا جہاں پاکستانی ٹیم کوئی بھی گول اسکور کرنے میں ناکام رہی۔</p>
			<p>میچ کے پہلے کوارٹر میں پاکستان نے نسبتاً بہتر کھیل پیش کرتے ہوئے آسٹریلین ٹیم کو گول کرنے سے باز رکھا، پہلے کوارٹر میں کوئی بھی ٹمی گول نہ کر سکی۔</p>
			<p>لیکن بعد میں آسٹریلین ٹیم چھا گئی، بلیک گوورز نے 24 ویں منٹ میں گول کر کے ایک صفر کی برتری دلائی جسے دس منٹ بعد تھامس کریگ نے دوگنا کر کے اسکور 2-0 کر دیا۔</p>
			<p>ابھی ایک منٹ ہی گزرا تھا کہ جمی ڈائر نے گول کر کے برتری تین صفر کر دی جبکہ 54 ویں منٹ میں آرن زیل وسکی نے گول کر کے کینگروز کو چار صفر کی برتری دلادی جو میچ کے اختتام تک برقرار رہی۔</p>
			<p>یہ پاکستان کی ایونٹ میں دوسری شکست ہے جسے اس سے قبل نیوزی لینڈ نے 5-3 سے شکست دی تھی۔</p>
			<p>پاکستان کا ایونٹ میں اگلا میچ روایتی حریف ہندوستان کے خلاف منگل کو ہو گا۔</p>
			<p>ادھر دفاعی چیمپیئن نیوزی لینڈ نے اینوٹ کے دفاع کیلئے اپنی مہم برقرار رکھتے ہوئے جاپان کو 4-1 سے شکست دی جبکہ ہندوستان نے کینیڈا کو 3-1 سے زیر کیا۔</p>
		</section>
	</body>
</document>
