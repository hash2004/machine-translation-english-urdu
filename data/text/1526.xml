<document>
	<meta>
		<title>ادب روٹھ رہا ہے</title>
		<author>
			<name>محمد عمار احمد</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/17053/</link>
			<copyright-holder>آئی بی سی اردو</copyright-holder>
		</publication>
		<num-words>785</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سُہانے وقتوں میں دادی اماں سونے سے پہلے بچوں کو لوک کہانیاں ،اسلامی</p>
			<p>واقعات اور لوک گیت سنایا کرتی تھیں، بچوں کی یہ عادت اتنی پختہ تھی کہ</p>
			<p>یہ سب سنے بغیر سوتے ہی نہیں تھے ۔بچہ جب پڑھنے لکھنے لگتا تو اپنی</p>
			<p>تعلیمی مصروفیات سے فراغت کے بعد دن میں کچھ وقت کے لئے کوئی ناول،ڈائجسٹ</p>
			<p>یا کتاب لے کر اس کا مطالعہ کرتا،یہ کام باقاعدگی سے دل لگی کے لئے کیا</p>
			<p>جاتا جس سے بچے اپنی تاریخ،روایات اور ثقافت سے بہرہ ور رہتے . اس سے بچوں</p>
			<p>میں مثبت تبدیلیاں رونما ہوتیں ،بہترذہنی نشو و نما ہوتی ۔ہر بچے کے پاس</p>
			<p>مختلف قسم کا ادبی مواد موجود رہتا اور دوستوں میں اس کا تبادلہ ہوتا۔</p>
			<p>جب یہی بچے بڑے ہوتے تو ان میں تاریخ،ثقافت اور اسلامی کتب پڑھنے کا شوق</p>
			<p>موجود ہوتا وہ ان کتب کا مطالعہ کرتے ۔اگر گھر والے کچھ سختی بھی کرتے تب</p>
			<p>بھی چھپ چھپا کر اور جیب خرچ سے پیسے بچا کر مختلف ادبی و تاریخی کتب</p>
			<p>خرید کر پڑھتے اس کے سبب بچوں میں تخلیقی صلاحیتیں پیدا ہوتیں ۔</p>
			<p>پھر یوں</p>
			<p>ہوا کہ ڈائجسٹ،ناولوں اور کتب کی جگہ فلمزاورسی ڈیز نے لے لی ،اب بچوں</p>
			<p>میں کتب اور ناولوں کی بجائے سی ڈیز اور گانوں کا تبادلہ ہونے لگا،بچوں</p>
			<p>کی طبیعت میں منفی اثرات ظاہر ہونے لگے،نہ کھانے کا پتا نہ پینے کا</p>
			<p>ہوش،والدین کوئی کام بتاتے تو سنی ان سنی کر دی جاتی کیونکہ کتاب پڑھنے</p>
			<p>کے دوران کھانے پینے کا وقت آجاتا ہے یا کوئی اور کام کرنے کی گنجائش</p>
			<p>ہوتی ہے مگر فلم دیکھنے کے دوران اس کی قطعی گنجائش نہیں ہوتی یہاں تک کہ</p>
			<p>پوری فلم نہ دیکھ لی جائے ۔</p>
			<p>اب دور ہے سماجی ویب سائٹس ،کا اس نے نسلِ نو</p>
			<p>میں مزید بگاڑ پیدا کر دیا ہے ، ہر لمحہ "آن لائن" رہنے کی خواہش میں</p>
			<p>تعلیم کا نقصان،کھانا کھاتے وقت موبائلز،لیپ ٹاپس سامنے، توجہ کھانے کی</p>
			<p>بجائے ان آلات پر ،محفل میں بیٹھے ہیں تو ایک دوسرے کی بات سننے کی بجائے</p>
			<p>انہی کی جانب توجہ، الغرض کھانے پینے اور محفل میں بیٹھنے کے آداب رخصت</p>
			<p>ہوئے ۔اس کے سبب نہ ہی بچوں میں کھلنے کا شوق رہا ہے نہ ہی کتب بینی کا</p>
			<p>،اپنی روایات اجنبی ٹھہری ہیں، ادب ان کے لئے ایک انجان سی شے بن چکا</p>
			<p>ہے اور تخلیقی صلاحیتیں ناپید ہیں ۔</p>
			<p>کتب سے دوری کے سبب ہم اپنی اخلاقی قدروں ،ثقافتی رویات اور مذہبی</p>
			<p>تعلیمات سے بے بہرہ ہیں ،اغیار کی تقلید میں ہر حد سے گزرنے کو تیار ہیں</p>
			<p>،اپنے مذہبی تہوار اسی طرح مناتے ہیں جیسے مغرب میں ویلنٹائن ڈے منایا</p>
			<p>جاتا ہے ۔</p>
			<p>عید الفطراور عید الاضحی جیسے تہوار بھی جام و رقص کی محفلیں</p>
			<p>سجا کر مناتے ہیں چہ جائیکہ ہم یہ کہیں کہ ہم ویلنٹائن ڈے مشرقی روایات</p>
			<p>کے تحت منائیں گے۔ہمارے آئیڈیل اغیار ہیں ،ہماری داڑھی مونچھ کی وضع قطع</p>
			<p>،لباس انہی جیسے ، ثقافتی تہوارہمارے مگر منانے کا طریقہ انہی کی تہذیب</p>
			<p>کا عکاس ہے ۔</p>
			<p>ہم اپنے ادبی ،ثقافتی اسلامی و تاریخی ورثے سے بے اعتنائی</p>
			<p>برت کر ہر تہذیب ،ہر قوم کی تقلید کے لئے بے تاب ہیں ۔یوں لگتا ہے کہ ہم</p>
			<p>کوئی بھولی بسری،کنگال ،تاریخی پسِ منظر سے محروم خالی ہاتھ قوم ہیں جس</p>
			<p>کے پاس اپنا کوئی نظریہ ،عقیدہ ،طریقِ حیات اورتہوار نہ ہے ۔</p>
			<p>گزشتہ برس سے اب تک ہمارے درمیان سے بڑے بڑے ادیب ،شاعر ،ناول و ڈرامہ</p>
			<p>نگار جا چکے ہیں ۔عبد اللہ حسین ،کمال احمد رضوی،اشتیاق احمد،جمیل</p>
			<p>الدین عالی ،انتظار حسین اور آپا ثریا جیسی عظیم ادبی شخصیات رخصت ہو چلی</p>
			<p>ہیں ۔شاید یہ سب ہستیاں اپنی نا قدری اور ہماری بے اعتنائی کو مزید</p>
			<p>برداشت نہ کر سکتی تھیں ۔یہاں ایسے لوگوں کو وہ مقام نہیں دیا جاتا جس کے</p>
			<p>وہ مستحق ہوتے ہیں ،سرکاری سطح پر ان کی سرپرستی نہیں کی جاتی بلکہ بیشتر</p>
			<p>اوقات انہیں پابندیاں سہنا پڑتی ہیں جبکہ قوم سماجی رابطوں کے ذرائع میں مدہوش</p>
			<p>ہے ۔ان کی خدمات سے ہم منہ موڑے رکھتے ہیں جبکہ یہی لوگ ہماری</p>
			<p>ثقافتی روایات کے نمائندہ ہوتے ہیں ،یہی ہماری تہذیب کودنیا</p>
			<p>کے سامنے لاتے ہیں ۔</p>
			<p>لگتا ہے کہ اب ادب اپنی بے ادبی سہہ نہیں پارہا ،وہ</p>
			<p>ہماری بے اعتنائی پر نالاں ،بے رغبتی سے افسردہ اور بے حسی کے سبب ہم سے</p>
			<p>روٹھ رہا ہے۔</p>
			<p>ہمیں اپنے ان رویوں پر غور کرنا چاہئے اور سرکاری سطح پر</p>
			<p>ادبی شخصیات کی حوصلہ افزائی ہونی چاہئے اور نسلِ نو میں ان کی تحریروں</p>
			<p>کو پڑھنے کے لئے رغبت پیدا کرنی چاہئے تاکہ نوجوان اپنے ان عظیم لوگوں کی</p>
			<p>قدر وقیمت کو پہچاننے کے ساتھ اپنی تہذیب و ثقافت ،تاریخ اور مذہبی</p>
			<p>احکامات سے بھی روشناس ہو سکیں ۔ہر قوم ،ہر نئے فیشن کے پیچھے بھاگنے کی</p>
			<p>بجائے اپنی روایات کو اپنانے میں فخر محسوس کرے اور اپنے تہواروں کو اپنی</p>
			<p>روایات کے تحت ہی منائیں ۔۔۔</p>
		</section>
	</body>
</document>
