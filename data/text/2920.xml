<document>
	<meta>
		<title>مکہ:تنخواہیں نہ ملنے پر مزدوروں نے 9 بسیں جلادیں</title>
		<author>
			<name>آئی بی سی اُردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/24590/</link>
			<copyright-holder>آئی بی سی اردو</copyright-holder>
		</publication>
		<num-words>307</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>مکہ : سعودی عرب کے شہر مکہ میں مزدوروں نے تنخواہیں نہ ملنے پر بسوں کو آگ لگا دی۔</p>
			<p>گلف نیوز کی رپورٹ کے مطابق ملک کے مغربی شہر مکہ میں مزدورں کی جانب سے 9 بسوں کو آگ لگانے کا واقعہ پیش آیا۔</p>
			<p>مکہ کے محکمہ شہری دفاع کے ترجمان نائف الشریف کے مطابق مزدوروں کی رہائش گاہ کے قریب بن لادن گروپ کی 9 بسوں کو آگ لگائی گئی، یہ بسیں پارکنگ ایریا میں چھٹی کے بعد پارک کی گئی تھیں۔</p>
			<p>نائف الشریف نے مزید کہا کہ آگ لگنے کے واقعے کوئی شخص اس کی زد میں نہیں آیا جس سے کسی قسم کا جانی نقصان ہیں ہوا۔</p>
			<p>ان کا مزید کہنا تھا کہ معاملے کے حوالے سے محکمہ شہری دفاع نے متعلقہ محکموں کے ہمراہ تحقیقات شروع کر دی ہیں۔</p>
			<p>رپورٹس کے مطابق مزدوروں کی جانب سے تنخواہوں میں تاخیر پر احتجاج شروع کیا گیا، پہلے انہوں نے بسوں کے شیشے توڑے بعد ازاں انہوں نے ان کو آگ لگا دی۔</p>
			<p>مشرق وسطیٰ میں سوشل میڈیا پر اس حوالے سے تبصرے جاری ہیں جس میں مزدوروں کی جانب سے بسوں کو آگ لگانے پر تنقید کے ساتھ ساتھ ان کی تنخواہیں بروقت ادا کرنے پر بھی زور دیا جا رہا ہے۔</p>
			<p>میڈیا رپورٹس کے مطابق بن لادن گروپ نے کنٹریکٹ پر کام کرنے والے 50 ہزار مزدوروں کو کام سے نکالنے کا فیصلہ کیا ہے۔</p>
			<p>سعودی عرب کے اس بڑے تعمیراتی گروپ میں صرف 25 فیصد مقامی افراد کام کرتے ہیں جبکہ 75 فیصد بیرونی ممالک کے افراد یہاں خدمات انجام دے رہے ہیں۔</p>
			<p>میڈیا نے رپورٹ کیا ہے کہ احتجاج کرنے والے مزدوروں میں اکثریت بیرون ملک سے آنے والے افراد کی تھی، جو ملازمت ختم ہونے اور تنخواہوں کی عدم ادائیگی کے باعث شدید مشکل کا شکار ہو گئے ہیں۔</p>
			<p>بن لادن گروپ کے سعودی شاہی خاندان سے انتہائی قریبی تعلقات ہیں۔</p>
		</section>
	</body>
</document>
