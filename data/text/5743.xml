<document>
	<meta>
		<title>خلافت فاروقی</title>
		<author>
			<name>شبلی نعمانی</name>
		</author>
		<publication>
			<name>Mahnama Ishraq September 2013</name>
			<year>2013</year>
			<city>Lahore</city>
			<link>http://www.javedahmadghamidi.org/#!/ishraq/5adb7349b7dd1138372dbb48?articleId=5adb7380b7dd1138372dc296</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<verse>
				عام الرّمادہ کہتے ہیں جس کو عرب میں لوگ
				عہد خلافتِ عُمری کا وہ سال تھا
				اُس سال قحط عام تھا ایسا کہ ملک میں
				لوگوں کو بھوک پیاس سے جینا محال تھا
				پانی کی ایک بوند نہ ٹپکی تھی ابر سے
				ہر خاص و عام سخت پراگندہ حال تھا
				اعراب کی بسر حشرات زمیں پہ تھی
				سب اُٹھ گیا جو فرقِ حرام و حلال تھا
				تشویش سب سے بڑھ کے جناب عمر کو تھی
				ہر دم اِسی فکر، اِسی کا خیال تھا
				تدبیر لاکھ کی تھی مگر رُک سکا نہ قحط
				گو انتظامِ ملک میں اُن کو کمال تھا
				معمول تھا جناب عمر کا کہ متصل
				کرتے تھے گشت رات کو سونا محال تھا
				اِک دن کا واقعہ ہے کہ پہنچے جو دشت میں
				کوسوں تلک زمین پہ خیموں کا جال تھا
				بچے کئی تھے ایک ضعیفہ کی گود میں!
				جن میں کوئی بڑا تھا، کوئی خُرد سال تھا
				دیکھا جو اُس کو یہ کہ پکاتی ہے کوئی چیز
				جاتا رہا جو طبعِ حزیں پر ملال تھا
				سمجھے کہ اب وہ ملک کی حالت نہیں رہی
				کم ہو چلا ہے قحط کا جو اشتعال تھا
				پوچھا خود اُس سے جا کے تو رونے لگی کہ آہ
				کیا آپ کو غذا کا بھی یاں احتمال تھا
				بچے یہ تین دن سے تڑپتے ہیں خاک پر
				میں کیا کہوں زبان سے جو اِن کا حال تھا
				مجبور ہو کے اُن کے بہلنے کے واسطے
				پانی چڑھا دیا ہے، یہ اُس کا اُبال تھا
				ان سے یہ کہہ دیا ہے کہ اب مطمئن رہو
				کھانا یہ پک رہا ہے، اسی کا خیال تھا
				بے اختیار رونے لگے حضرت عمر
				بولے کہ یہ مرے ہی کیے کا وبال تھا
				جو کچھ کہ ہے یہ سب ہے میری شامت عمل
				از بس گناہ گار مرا بال بال تھا
				بازار جائے لائے سب اسباب آب و نان
				جو زخم قحط کا سبب اندمال تھا
				چولہے کے پاس بیٹھ کے خود پھونکتے تھے آگ
				چہرہ تمام آگ کی گرمی سے لال تھا
				بچوں نے پیٹ بھر کے جو کھایا تو کھل اٹھے
				ایک ایک اب تو فرطِ خوشی سے نہال تھا
				تھی وہ زنِ ضعیف سراپا زبان شکر
				یاں حضرت عمر کو وہی انفعال تھا
				عہدہ عمر کو یہ جو ملا تجھ سے چھین کر
				جو کچھ گزر رہا ہے یہ اُس کا وبال تھا
			</verse>
		</section>
	</body>
</document>