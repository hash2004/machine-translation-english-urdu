<document>
	<meta>
		<title>کتاب ، باب ، غزل ، شعر ، بیت ، لفظ ، حُروف</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/15929/</link>
			<copyright-holder>آئی بی سی اردو</copyright-holder>
		</publication>
		<num-words>243</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>رَدیف ، قافیہ ، بندِش ، خیال ، لفظ گری</p>
			<p>وُہ حُور ، زینہ اُترتے ہُوئے سکھانے لگی</p>
			<p>کتاب ، باب ، غزل ، شعر ، بیت ، لفظ ، حُروف</p>
			<p>خفیف رَقص سے دِل پر اُبھارے مست پری</p>
			<p>کلام ، عَرُوض ، تغزل ، خیال ، ذوق ، جمال</p>
			<p>بدن کے جام نے اَلفاظ کی صراحی بھری</p>
			<p>سلیس ، شستہ ، مُرصع ، نفیس ، نرم ، رَواں</p>
			<p>دَبا کے دانتوں میں آنچل ، غزل اُٹھائی گئی</p>
			<p>قصیدہ ، شعر ، مسدس ، رُباعی ، نظم ، غزل</p>
			<p>مہکتے ہونٹوں کی تفسیر ہے بھلی سے بھلی</p>
			<p>مجاز ، قید ، معمہ ، شبیہ ، اِستقبال</p>
			<p>کسی سے آنکھ ملانے میں اَدبیات پڑھی</p>
			<p>قرینہ ، سَرقہ ، اِشارہ ، کِنایہ ، رَمز ، سوال</p>
			<p>حیا سے جھکتی نگاہوں میں جھانکتے تھے سبھی</p>
			<p>بیان ، علمِ معانی ، فصاحت ، علمِ بلاغ</p>
			<p>بیان کر نہیں سکتے کسی کی ایک ہنسی</p>
			<p>قیاس ، قید ، تناسب ، شبیہ ، سَجع ، نظیر</p>
			<p>کلی کو چوما تو جیسے کلی ، کلی سے ملی</p>
			<p>ترنم ، عرض ، مکرر ، سنائیے ، اِرشاد</p>
			<p>کسی نے "سنیے" کہا ، بزم جھوم جھوم گئی</p>
			<p>حُضُور ، قبلہ ، جناب ، آپ ، دیکھیے ، صاحب</p>
			<p>کسی کی شان میں گویا لغت بنائی گئی</p>
			<p>حریر ، اَطلس و کمخواب ، پنکھڑی ، ریشم</p>
			<p>کسی کے پھول سے تلووں سے شاہ مات سبھی</p>
			<p>گلاب ، عنبر و ریحان ، موتیا ، لوبان</p>
			<p>کسی کی زُلفِ معطر میں سب کی خوشبو ملی</p>
		</section>
	</body>
</document>
