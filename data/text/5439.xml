<document>
	<meta>
		<title>ریاستی اداروں کی مار کھانے کو ہر وقت تیار "گدھا"</title>
		<author>
			<name>نصرت جاوید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/21258/</link>
			<copyright-holder>آئی بی سی اردو</copyright-holder>
		</publication>
		<num-words>981</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>جلسے، جلوس اور ہڑتالیں ہمارے ملک کے لئے کوئی انوکھی بات نہیں۔ برصغیر پاک وہند پر اپنا تسلط جمانے کے بعد برطانوی سامراج نے بڑی ذہانت کے ساتھ انہیں ایک حوالے سے روزمرہّ اور معمول کی صورت اختیار کرنے دی۔</p>
			<p>1857ء کے بعد اس نے جان لیا کہ خیبر سے راس کماری تک پھیلے اس وسیع وعریض خطے کی بے تحاشہ آبادی کو محض تشدد کے ذریعے غلام بنانا، سمندر پار سے آئے چند ہزار نفوس پر مشتمل گورے فوجیوں اور انتظامیہ کی حکمرانی کے ذریعے ممکن ہی نہیں۔ زیادہ بہتر یہی ہے کہ لوگوں کے دلوں میں ابلتے غصے کو اظہار کے مواقع فراہم کئے جائیں۔</p>
			<p>جلسوں میں ہوئی "باغیانہ" تقاریر کے مستند متن سپیشل برانچ کے "چٹ کپڑے" اہلکاروں کے ذریعے اکٹھا کئے جاتے۔ ان کے مواد کا معروضی جائزہ لے کر بلکہ حکومت کو ایسے اقدامات لینے پر مجبور کیا جاتا جو لوگوں میں یہ امید جگائیں کہ "قانون کے دائرے میں رہتے ہوئے" پیش کئے گئے "جائزمطالبات" پر ہمدردانہ غور کیا جا سکتا ہے۔ چند فوری نوعیت کے مسائل کا پرامن احتجاج کے ذریعے مداوا ممکن ہے۔</p>
			<p>برطانوی سامراج کی اس زیرک پالیسی کی وجہ سے برصغیر میں چین، ویت نام اور دنیا کے دیگر غلام بنے ممالک میں ابھرنے والی مسلح جدوجہد اور گوریلا جنگ کی گنجائش باقی ہی نہ رہی۔ سامراج نے بالآخر دوسری عالمی جنگ کے بعد اپنے وطن کی ریاستی اور معاشی مجبوریوں کو پوری طرح سمجھتے ہوئے برصغیر کو "آزاد" کرنے کا فیصلہ کیا۔ سامراج سے مقامی اشرافیہ کو اقتدار کی منتقلی مذاکرات اور خط وکتابت کے طویل ادوار کے بعد ایک منظم انداز میں پایہ تکمیل تک پہنچی۔</p>
			<p>جلسے،جلوس اور ہڑتال کے ضمن میں دکھائی اس فراخ دلی کے مقابلے میں لیکن "بلوے" کو ہمیشہ ایک سنگین جرم گردانا گیا۔ احرار اور خاکسارجیسی جاندار تحاریک اسی وجہ سے اپنے ابتدائی ایام میں بے پناہ عوامی مقبولیت کے باوجود بالآخر اپنی موت آپ مرگئیں۔ "بلوے" کو روکنے اور اس ضمن میں کئے تمامتر پیشگی اقدامات کے باوجود برپاہوجانے کی صورت میں انتظامیہ کبھی درگزر سے کام نہیں لیتی تھی۔ بلوے کے ذمہ دار افراد کو ہر صورت گرفتار کرنے کے بعد عدالتوں کے ذریعے جیلوں تک پہنچایا جاتا۔ ساتھ ہی ساتھ بڑی شدومد کے ساتھ ان تمام انتظامی کوتاہیوں کا سراغ لگا کر اس کے ذمہ دار افسروں اور اہلکاروں کی نشاندہی کا عمل بھی جاری رہتا اور خطا کاروں کو اپنی کوتاہیوں کی سزا انضباطی حوالوں سے ہر صورت بھگتنا پڑتی۔</p>
			<p>قیامِ پاکستان کے بعد مگر ہماری ریاست ان تمام صلاحیتوں سے بتدریج اور بالآخر خطرناک حد تک محروم ہونا شروع ہو گئی۔ جان کی امان پاتے ہوئے میں یہ بات کہنے پر مجبور ہوں کہ ریاستی بے بسی کا مکمل طور پر بے نقاب ہونا جنرل مشرف کے آخری دنوں میں شروع ہوا تھا جس نے اپنے تئیں جنرل (ریٹائرڈ) تنویر نقوی جیسے افلاطون کی مدد سے پاکستان میں ایک <annotation lang="en">Republic</annotation> متعارف کروائی تھی۔ "اقتدار کی نچلی سطح تک منتقلی" اور "جعلی نہیں اصلی جمہوریت" وغیرہ۔</p>
			<p>آغاز ریاستی بے بسی کی بے نقابی کا وکلاء کی جانب سے افتخار چودھری کی بطور چیف جسٹس بحالی کی تحریک کے ذریعے ہوا۔ اس تحریک کے دوران یقینا "ایک گملہ" بھی نہیں ٹوٹا تھا۔ ریاستی کنٹرول سے آزاد 24 / 7 چینلوں کی طرف سے اس تحریک کی <annotation lang="en">Live Coverage</annotation> نے مگر انتظامیہ کو حواس باختہ کر دیا۔ پرامن احتجاجی تحریک کے دوران ہی اسلام آباد کی لال مسجد والے پاکستان میں "شرعی نظام" کو لاگو کرنا شروع ہو گئے۔ ریاست اور اس کی انتظامیہ کے لئے یک نہ شددوشد والا معاملہ ہو گیا۔</p>
			<p>مجھ ایسے اینکرز جنہیں کئی وجوہات کی بناء پر شاید "شرعی نظام" کے نفاذ میں کوئی زیادہ دلچسپی نہیں تھی لال مسجد والوں کی طرف سے "ریاست کے اندر ریاست قائم کرنے" کی کوششوں پر واویلا مچانا شروع ہو گئے۔ بالآخر جب لال مسجد کے خلاف آپریشن ہوا تو مجھ ایسے لوگ ہی بغیر مستند ثبوتوںکے ان "یتیم بچیوں" کی "سفاکانہ ہلاکت" پر ماتم کنائی میں مصروف ہو گئے جو مبینہ طور پر اس آپریشن کا نشانہ بنی تھیں۔ سچی بات یہ بھی ہے کہ لال مسجد کے حوالوں سے کئی دنوں تک ٹی وی سکرینوں پر مسلسل ہوئی "سینہ کوبی" نے مذہبی انتہاء پسندوں کو بالآخر خود کش دھماکوں کے ذریعے ریاست سے "انتقام" لینے پر مجبور بھی کیا۔</p>
			<p>لال مسجد کے واقعے کے بعد سے جب بھی کوئی سیاسی یا مذہبی رہ نما کسی نہ کسی بہانے اسلام آباد پر چڑھ دوڑتا ہے تو حکومت اور انتظامیہ کے ہاتھ پائوں پھول جاتے ہیں۔ ریاست مفلوج ہوئی نظر آتی ہے۔ دنیا بھر میں ہمارا تماشہ لگ جاتا ہے۔ دھرنا تو بالآخر ختم ہو جاتا ہے مگر حکومتی اور انتظامی سطح پر آئندہ ایسے واقعات کو روکنے کی کوئی حکمت عملی تیار کرنے کی کوشش ہی نظر نہیں آتی۔</p>
			<p>پنجابی کا ایک محاورہ ذکر کرتا ہے اس غصے کا جو گدھے سے گراکوئی شخص اس گدھے کے مالک کمہار پر اتارتا ہے۔ ہمارے ریاستی اداروں کی مارکھانے کو ان دنوں ہر وقت تیار "گدھا" اپنے تئیں ہمہ وقت چوکس، بیدار اور انتہائی آزاد ہونے کا دعوے دار میڈیا ہے۔</p>
			<p>اس میڈیا کو اصل لگام بالآخر پہلے "قومی سلامتی" سے جڑے "خدشات" نے ڈالی۔ <annotation lang="en">Ratings</annotation> کویقینی بنانے کے دعوئوں کے ساتھ سکرینوں پر سرخی پائوڈر لگا کر بیٹھے سٹار اینکرز خواتین وحضرات نے اپنی تنخواہ، آرام، سہولتوں اور شوشا کی خاطر اس لگام کو "جذبہ حب الوطنی" کی شدت کے ساتھ اپنے گلے میں ڈال لیا۔ پھر "ہم بھی یہیں موجود ہیں" والے پیغام کے ساتھ متحرک ہو گیا <annotation lang="en">PEMRA</annotation> ۔ذہنی غلاموں نے اس کی ہدایات کو بھی آمناََ وصدقناََ کہا۔ میڈیا مگر اب بھی آزاد ہونے کا دعوے دار ہے۔ ہماری سکرینوں پر ہمہ وقت رونق لگی رہتی ہے۔ دھندا خوب چل رہا ہے۔ اسے صحافت نہیں مگر کوئی اور نام دینا ہوگا۔ ساری عمر اس پیشے کی نذر کر دینے کے بعد میری فریاد ہے تو بس اتنی کہ :"تم کوئی اچھا سا رکھ دو اپنے دیوانے کا نام"۔ اس التجا کے بعد میرا اسلام آباد میں ہوئے حالیہ دھرنے کے بارے میں کوئی تجزیہ آپ کی سمع خراشی کے لئے موجود نہیں ہے۔</p>
		</section>
	</body>
</document>
