<document>
	<meta>
		<title>وزیراعظم کا 16 دسمبر کو قومی عزم تعلیم دن کے طور پر منانے کا اعلان</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/12755/</link>
			<copyright-holder>آئی بی سی اردو</copyright-holder>
		</publication>
		<num-words>335</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>وزیراعظم نواز شریف نےآرمی پبلک اسکول پشاور کو یونیورسٹی اور 16 دسمبر کو 'قومی عزم تعلیم' کے دن کے طور پر منانے کا اعلان کیا ہے۔</p>
			<p>سانحہ پشاور کے ایک برس مکمل ہونے پر آرمی پبلک اسکول پشاور میں منعقدمرکزی تقریب سے خطاب میں انہوں نے کہا کہ پشاور کے سانحے نے پوری قوم کو ہلا کر رکھ دیا ،ہمارے بچوں کے لہو نے مجھے ایک فیصلے پر پہنچادیاکہ ہم نےان کے لہو کے ایک ایک قطرے کا حساب لیں گے۔</p>
			<p>نواز شریف نے کہا کہ جنرل راحیل شریف کی سربراہی میں آپریشن ضرب عضب میں کامیابیاں حاصل کی اور دہشتگردوں کی کمر توڑ دی ،وہ دن دور نہیں جب ملک کو دہشتگردی سے پاک کردینگے۔</p>
			<p>وزیراعظم کا کہنا تھا کہ تعلیم کے دشمن انسانیت کے دشمن ہیں،دہشتگردکسی نرمی کے مستحق نہیں ،انہیں قوم کے مستقبل سے نہیں کھیلنے دیں گے، نئی نسل کو روشن پاکستان دینگے ۔شہید بچوں کے لہو نے پاکستان کے مستقبل کا راستہ متعین کر دیا ہے ، شہید بچے ہمارے دلوں میں ہمیشہ زندہ رہیں گے ،مجھے یقین ہے کہ وہ جنت کے باغوں میں آسودہ ہونگے،میں ان کے والدین کے دکھ کو سمجھتا ہوں، آج ہم سب شہید بچوں کو خراج عقیدت پیش کرنے کیلئے آئے ہیں۔</p>
			<p>وزیراعظم نے کہا کہ یہاں آگ اور خون کے تماشے نہیں ہونگے ، اتفاق اور ہم آہنگی کے گیت ہونگے ،سولہ دسمبر 2014ء کے المیے نے ہمیں اتحاد اور اتفاق کی لڑی میں پرو دیا ،یہ دن ہمارے لئے روشنی کا مینار ہے،اس دن کو حال اور مستقبل سے جوڑتا ہوں،ہم اس سے رہنمائی لیں گے۔</p>
			<p>ہم نے اس واقعے کے بعد عزم کیا کہ ملک کو دہشتگردوں سے پاک کر کے دم لیں گے ،غیرمعمولی حالات غیر معمولی اقدامات کا تقاضا کرتے ہیں،فوجی عدالتیں بنائیں ،نیشنل ایکشن پلان بنایا ،میں پوچھتا ہوں کیااب بھی وقت نہیں آیا کہ ہم تقسیم کی لکیریں ختم کر کے دہشتگردی کے ناسور کو جڑ سے اکھاڑپھینکیں۔</p>
			<p>ان کا کہنا تھا کہ بلوچستان میں امن بحال کر دیا ہے،کراچی کو جرائم سے پاک کرنے اور یہاں دیرپا امن لانے کی کوشش کر رہے ہیں</p>
		</section>
	</body>
</document>
