<document>
	<meta>
		<title>ہمیں ویلنٹائن ڈے نہیں منانا</title>
		<author>
			<name>انصار عباسی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16831/</link>
			<copyright-holder>آئی بی سی اردو</copyright-holder>
		</publication>
		<num-words>803</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>چند روز قبل ایک ٹی وی چینل پر خبر نشر ہوئی کہ اسلام آباد انتظامیہ نے وفاقی دارالحکومت میں 14 فروری کو ویلنٹائن ڈے منانے پر پابندی عائد کر دی ہے۔ خبر میں یہ بھی بتایا گیا کہ اس سلسلے میں تمام تقریبات منسوخ کرنے کی بھی ہدایات جاری کر دی گئی ہیں۔ تصدیق کے لیے میں نے خود اسلام آباد انتظامیہ سے رابطہ کیا تو معلوم ہوا کہ فیصلہ یہ ہوا ہے کہ 14 فروری کے روز کسی بھی ایسی تقریب کے لیے اجازت نامہ نہیں جاری کیا جائے گا جس کا مقصد ویلنٹائن ڈے منانا ہو۔ اس روز میوزک شوز کی بھی اجازت نہیں ہوگی۔</p>
			<p>آج دوپہر جیونیوز نے بریکنگ نیوزدی کہ وزیر داخلہ چوہدری نثار علی خان نے اسلام آباد ضلعی انتظامیہ کو حکم دیا ہے کہ ویلنٹائن ڈے منانے کی پابندی کی خلاف ورزی کرنے والوں کے خلاف کریک ڈائون کیا جائے۔ وزیر داخلہ اور اسلام آباد انتظامیہ کا یہ فیصلہ خوش آئند ہے۔ صوبائی حکومتوں اور خصوصاً بڑے شہروں کی ضلعی انتظامیہ کو بھی چاہیے کہ وہ اپنی ذمہ داری پوری کرتے ہوئے اس غیر اسلامی اور بیہودہ تہوار کو پاکستان میں پنپنے سے روکیں۔ ویسے تو اس سلسلے میں میڈیا اہم کردار ادا کر سکتا ہے لیکن ہمارے میڈیا کا المیہ یہ ہے کہ وہ تو ہمارے معاشرتی اور مذہبی اقدار کا سب سے بڑا دشمن بن بیٹھا ہے۔ شکر ہے کہ اسلام آباد انتظامیہ اور وزیر داخلہ کی میڈیا نے ایسی تیسی نہیں کی ورنہ ایسے روک ٹوک کو تو ہمارا میڈیا شدت پسندی کے ساتھ جوڑتے ہوئے اسے انسانی حقوق اور آزادی رائے کے خلاف گردانتے ہوئے مہم چلانے میں دیر نہیں کرتا۔</p>
			<p>یہ حقیقت ہے کہ ویلنٹائن ڈے جیسی بیہودگی کو پاکستان میں متعارف کروانے والا ہی ہمارا میڈیا تھا۔ ویسے تو آج بھی پاکستان میں 99 فیصد سے بھی زیادہ لوگ ایسی بے شرمی اور بے غیرتی کو برداشت کرنے کے لیے تیار نہیں لیکن میڈیا اس دن کو ایسے مناتا ہے جیسے یہ کوئی ہمارا اپنا رواج ہو۔بے چارے نیوز کاسٹرز کو جو لکھ کر دے دیا جاتا ہے وہ غریب بغیر سوچے سمجھے پڑھ دیتے ہیں۔ ورنہ پورے پاکستان میں کوئی بیس چالیس ہی ایسے والدین کے انٹرویوز ہی چلا دیں جو یہ خواہش رکھتے ہوں کہ اس روز ان کی بیٹی، بہو، بہن یا ماں کو کوئی غیر پھول پیش کر کے محبت کا اظہار کرے۔ چلیں ایسے ہی بیس چالیس افراد کے انٹرویوز پیش کر دیں جو اپنے بیٹوں، بھائیوں سے یہ توقع رکھتے ہوں کہ وہ <annotation lang="en">Saint Valentine</annotation> کی یاد میں کسی غیر عورت سے رومانس کریں۔ یقین کر لیںایسا کوئی سیگمنٹ کسی چینل پر نہیں چلے گا کیوں کہ ایسی بے شرمی اور بے غیرتی کا عمومی طور پر پاکستان کی عوام سے کوئی تعلق نہیں۔</p>
			<p>ہاں میڈیا کی یہ کوشش ضرور ہے کہ لوگوں میں شرم و حیا کو ختم کر کے مغرب کی اُس تہذیب کو یہاں رواج دیا جائے جس نے انسان کو جانوروں سے بھی بدتر کر دیا ہے۔ مغرب کے فری سیکس معاشرے میں غیر شادی شدہ افراد کا ساتھ رہنا، ناجائز اولاد کا پیدا ہونا، مرد کا مرد اور عورت کا عورت کے ساتھ ہم جنس پرستی کرنا یہ وہ خرابیاں ہیں جس کا تعلق اُس فحاشی و عریانیت سے ہے جس کوہمارا میڈیا روشن خیالی اور ترقی کے نام پر خوب فروغ دے رہا ہے۔ ایسا نہیں کہ میڈیا میں سب کام کرنے والوں کی یہی سوچ ہے۔ مسئلہ یہ ہے کہ عوام کی طرح میڈیا کے اندر بھی ایسے معاملات سے اختلاف رکھنے والی اکثریت خاموش تماشائی بنی بیٹھی ہے۔ مجھے تو یہ بھی یقین ہے کہ دوسروں کی بہنوں بیٹیوں کو متنازع اور فحش انداز میں پیش کرنے والے میڈیا کے لوگ اپنی بہنوں بیٹیوں کے لیے ایسا پسند نہیں کریں گے۔ وہ یہ بھی نہیں چاہیں گے کہ ُان کے گھر کی عورت کو کوئی محلہ دار یا کوئی اور غیر ویلنٹائن ڈے کے دن پھول پیش کر کے محبت کا اظہار کرے۔</p>
			<p>پاکستان کے روشن خیالوں سے پوچھیں شاید ہی کوئی اُن میں ہو جو اپنی بیٹی بہن کا کسی غیر مرد سے ناجائز تعلق اس بنا پر برداشت کرے کہ ایسا کرنا اُس کا ذاتی فعل ہے اور اس سے ان کا کوئی لینا دینا نہیں۔ لیکن نجانے کیوں پھر بھی پاکستان کی چھوٹی سی اقلیت مغربی تہذیب کو ہم پر مسلط کرنا چاہتی ہے۔ مغربی تہذیب ہو یا انڈین کلچر، گلوبلائزیشن کے نام پر ہمیں اپنے اُن معاشرتی اور مذہبی اقدار کو تباہی سے بچانا ہے جو ہمیں دوسروں سے منفرد کرتے ہیں اور جس کے بارے میں اب مغرب صرف خواہش ہی کر سکتا ہے۔ اس کے لیے خاموش اکثریت چاہے وہ عوام میں موجود ہو، میڈیا، پارلیمنٹ یا دوسرے اداروں میں انہیں اپنی آواز بلند کرنی ہوگی، انہیں فحاشی و عریانیت کے ہر روپ، ہر راستہ کو اپنے پرامن احتجاج سے، اپنی آواز بلند کر کے روکنا ہوگا۔ سب کہہ دیںہمیں ویلنٹائن ڈے نہیں منانا۔</p>
			<p>بشکریہ جنگ</p>
		</section>
	</body>
</document>
