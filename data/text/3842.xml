<document>
	<meta>
		<title>اداس عیدیں</title>
		<author>
			<name>اسامہ محمد</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/28570/</link>
			<copyright-holder>آئی بی سی اردو</copyright-holder>
		</publication>
		<num-words>232</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<heading>ان تمام اقوام کے لئے جو دنیا میں کہیں بھی دہشتگردی کے نشانہ پر ہیں ۔</heading>
			<p>میں اُن کو کیسے کہوں "مبارک"؟</p>
			<p>وہ جن کے نورِ نظر گئے ہیں</p>
			<p>وہ مائیں جن کے جگر کے ٹکڑے</p>
			<p>گُلوں کی صورت بکھر گئے ہیں</p>
			<p>وہ جن کی دکھ سے بھری دعائیں</p>
			<p>فلک پہ ہلچل مچا رہی ہیں</p>
			<p>میرے ہی دِیں کی بہت سی نسلیں</p>
			<p>اداس عیدیں منا رہی ہیں</p>
			<p>وہ بچے عیدی کہاں سے لیں گے؟</p>
			<p>تباہ گھر میں جو پل رہے ہیں</p>
			<p>وہ جن کی مائیں ہیں نذرِ آتش</p>
			<p>وہ جن کے آباء جل رہے ہیں</p>
			<p>وہ جن کی ننھی سی پیاری آنکھیں</p>
			<p>ہزاروں آنسو بہا رہی ہیں</p>
			<p>میرے ہی دِیں کی بہت سی نسلیں</p>
			<p>اداس عیدیں منا رہی ہیں</p>
			<p>بتاؤ اُن کو میں عمدہ تحفہ</p>
			<p>کہاں سے کر کے تلاش بھیجوں؟</p>
			<p>بہن کو بھائی کی نعش بھیجوں</p>
			<p>یا ماں کو بیٹے کی لاش بھیجوں؟</p>
			<p>جہاں پہ قومیں بہت سے تحفے</p>
			<p>بموں کی صورت میں پا رہی ہیں</p>
			<p>میرے ہی دِیں کی بہت سی نسلیں</p>
			<p>اداس عیدیں منا رہی ہیں</p>
			<p>وہاں سجانے کو کیا ہے باقی؟</p>
			<p>جہاں پہ آنسو سجے ہوئے ہیں</p>
			<p>جہاں کی مہندی ہے سرخ خوں کی</p>
			<p>جنازے ہر سُو سجے ہوئے ہیں</p>
			<p>جہاں پہ بہنیں شہیدِ حق پر</p>
			<p>ردائے ابیض سجا رہی ہیں</p>
			<p>میرے ہی دِیں کی بہت سی نسلیں</p>
			<p>اداس عیدیں منا رہی ہیں</p>
			<p>آج سے 6 سال قبل یہ نظم نظروں سے گزر کر چھاپ بنا گئی ۔</p>
		</section>
	</body>
</document>
