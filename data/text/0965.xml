<document>
	<meta>
		<title>سانحہ ماڈل ٹاؤن میں انصاف نہ ملا تو رائیونڈ کی اینٹ سے اینٹ بجادیں گے: طاہرالقادری</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/14325/</link>
			<copyright-holder>آئی بی سی اردو</copyright-holder>
		</publication>
		<num-words>291</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پاکستان عوامی تحریک کے سربراہ ڈاکٹر طاہرالقادری کا کہنا ہے کہ سانحہ ماڈل ٹاؤن میں 14 افراد کے قتل میں حکمران ملوث ہیں اوراگر انصاف نہ ملا تو رائیونڈ دور نہیں اس کی اینٹ سے اینٹ بجا دیں گے۔</p>
			<p>لاہور میں پاکستان عوامی تحریک کے کارکنان سے خطاب کرتے ہوئے ڈاکٹرطاہرالقادری کا کہنا تھا کہ ماڈل ٹاؤن سانحے میں قتل ہونے والے 14 افراد کا مقدمہ حکمرانوں پر چلایا جائے اور اس کیس پر فوجی عدالت میں کیس چلنا چاہئے، ہم کسی سے کچھ بھی نہیں مانگتے صرف ماڈل ٹاؤن کے معصوم 14 شہریوں کے قتل میں ملوث ملزما ن کو کیفرکردار تک پہنچایا جائے۔ ان کا کہنا تھا کہ  کیس میں ہمارے مظلوموں اور گواہوں پر فرد جرم لگوا دی گئی، واقعے میں 14 لاشیں گرانے والے دہشت گرد حکمران ہیں جو اسلام آباد میں بیٹھے ہیں اس لئے ان خلاف مقدمہ چلایا جائے اور حکمرانوں کے رویئے سے لگتا ہے کہ وہ اسلام آباد میں ایک بار پھر دھرنا چاہتے ہیں۔</p>
			<blockquote>
				<p>سربراہ عوامی تحریک نے کہا کہ پورے ملک میں دہشت گردی کا مرکز پنجاب ہے اور دہشت گردوں کا جنم بھی یہیں ہوتا ہے اور یہیں ان کو پناہیں بھی دی جاتی ہیں، اگر دہشت گردی کو ختم کرنا ہے تو ظالم حکمرانوں کا خاتمہ ضروری ہے۔ ان کا کہنا تھا کہ میرے ساتھ ڈیل کرنے کی جراؑت کسی میں نہیں اور نہ ہی مجھے خریدا جا سکتا ہے، کرپشن کے سوا حکمرانوں کا کوئی ایجنڈا نہیں ہے لیکن کرپشن کے خلاف ہماری جنگ جاری رہے گی ہم علم کے ذریعے لوگوں میں شعور اجاگر کریں گے۔</p>
			</blockquote>
			<p>طاہر القادری نے کہا کہ ملک میں سیاسی دہشت گردی ہو رہی ہے اور الیکشن کمیشن سیاسی دہشت گردی میں شامل ہے ملک کی ایسی سرپرستی نہں ہو رہی جس طرح قائد اعظم چاہتے تھے۔</p>
		</section>
	</body>
</document>
