<document>
	<meta>
		<title>مسجد اقصیٰ کی تولیت</title>
		<author>
			<name>حافظ محمد زبیر</name>
		</author>
		<publication>
			<name>Mahnama Ishraq April 2007</name>
			<year>2007</year>
			<city>Lahore</city>
			<link>http://www.javedahmadghamidi.org/#!/ishraq/5adb7356b7dd1138372dbcc6?articleId=5adb73f8b7dd1138372dccf5</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>قرآن و سنت کی روشنی میں ایک تاریخی و تحقیقی جائزہ</heading>
			<p>[”نقطۂ نظر“ کا یہ کالم مختلف اصحاب فکر کی نگارشات کے لیے مختص ہے۔ اس میں شائع ہونے والے مضامین سے ادارے کا متفق ہونا ضروری نہیں ہے۔]</p>
			<p>”المورد“ کے اسسٹنٹ فیلواور ماہنامہ ”الشریعہ“ کے مدیر جناب محمد عمار خان ناصرصاحب کی طرف سے ماہنامہ ”اشراق“ جولائی و اگست ۲۰۰۳ میں ”مسجد اقصیٰ، یہود اور امت مسلمہ“ کے عنوان سے ایک طویل مضمون شائع ہوا۔ چونکہ محترم عمار صاحب نے اپنے اس مضمون میں امت مسلمہ کے عام موقف کے بالکل برعکس ایک نئی رائے کا اظہار کیا تھا، اس لیے مختلف علمی حلقوں کی طرف سے ان کو مختلف قسم کی علمی اورجذباتی تنقیدی آرا کا بھی سامنا کرناپڑا۔ عمار صاحب نے ماہنامہ ”اشراق“ مئی وجولائی ۲۰۰۴ کے شماروں میں ان تمام تنقیدی آرا کا جائزہ لینے کی کوشش کی ہے۔ لیکن ہمارے علم کی حد تک کسی ناقد نے بھی عمارصاحب کی اس اصولی غلطی کی نشان دہی نہیں کی جو ان کے مضمون کی کل بنیاد ہے۔ عمار صاحب کے اس طویل مضمون کا خلاصہ یہ ہے کہ مسجد اقصیٰ کی تولیت کا شرعی حق یہود کو حاصل ہے، اگرچہ تکوینی طور پر یہ مسجد سینکڑوں سال سے مسلمانوں کی تولیت میں ہے۔ مسجد اقصیٰ کی تولیت پر یہود کے شرعی حق کی کل دلیل، عمار صاحب کے نزدیک وہ اسرائیلیات ہیں جن کو وہ کتاب مقدس کے بیانات کہتے ہیں۔ ان اسرائیلی روایات سے محترم عمار صاحب نے یہ نتیجہ نکالا ہے کہ مسجد اقصیٰ یعنی ہیکل سلیمانی کو حضرت سلیمان نے اپنے زمانے میں جنات سے تعمیر کرایا تھا۔ یہ ہیکل یہودیوں کا قبلہ ہے۔ علاوہ ازیں یہ ان کا مقام حج ہے۔ یہی ان کی قربان گاہ اورمر کز عبادت ہے۔ اس کی طرف رخ کر کے وہ نماز ادا کرتے ہیں۔ ہمارے خیال میں یہ نظریہ ہی غلط ہے کہ مسجد اقصیٰ یہودیوں کا قبلہ یا مقام حج یا نماز کے لیے ایک سمت ہے۔ قرآن و سنت تو کیا، کسی ایک اسرائیلی روایت سے بھی یہ ثابت نہیں کیا جا سکتا کہ بیت المقدس کو اللہ تعالیٰ نے یہود کا قبلہ مقرر کیا تھا۔ حق بات یہ ہے کہ حضرت آدم سے لے کر حضرت محمد صلی اللہ علیہ وسلم تک تمام انبیا کاقبلہ ”مسجد حرام“ رہا ہے۔ تمام انبیا مسجد حرام کی طرف رخ کر کے نماز ادا کرتے رہے ہیں اور یہیں آ کر فریضۂ حج ادا کرتے رہے ہیں۔ مسجد اقصیٰ کواپنا قبلہ قرار دینا یہودیوں اور عیسائیوں کی اپنے دین میں اختراع ہے۔ مسجد اقصیٰ کی حیثیت مسلما نوں کے ایک بابرکت مقام اور مسجد کی سی ہے۔ مسجد اقصیٰ یہودیوں کی نہیں، بلکہ مسلمانوں کی عبادت گاہ ہے، اس لیے اس کی تولیت کا حق بھی مسلمانوں ہی کو حاصل ہے۔ مسجداقصیٰ کا مسئلہ چونکہ ایک اصولی مسئلہ ہے، اس لیے ہم یہ چاہتے ہیں کہ اس پر اصولی انداز میں بحث ہونی چاہیے۔ عمار صاحب سے اس مسئلے کی تحقیق میں جو بنیادی غلطی ہوئی، وہ یہ کہ انھوں نے اسرائیلیات کی روشنی میں قرآن و سنت کو سمجھنے کی کوشش کی ہے۔ ۱ ؂ ا گر وہ قرآن و سنت کی روشنی میں اسرائیلی روایات کوسمجھنے کی کوشش کرتے تو ان کے نتائج اس سے بہت مختلف ہوتے جو کہ وہ بیان کر رہے ہیں۔</p>
			<heading>مسجد اقصیٰ کی فضیلت</heading>
			<p>مسجد اقصیٰ کے درج ذیل فضائل قرآن وسنت میں بیان ہوئے ہیں:</p>
			<p>۱۔ مسجد اقصیٰ بابرکت زمین میں ہے:</p>
			<p>قرآن میں چارمقامات پر سرزمین شام کو بابرکت زمین کہا گیا ہے۔ نزول قرآن کے وقت ملک شام، موجودہ شام سے بہت وسیع تھا۔ موجودہ فلسطین بھی اس کا ایک حصہ تھا۔ مسجد اقصیٰ شام کی اسی بابرکت سرزمین میں واقع ہے۔ ارشاد باری تعالیٰ ہے:</p>
			<blockquote>
				<p><annotation lang="ar">وَأَوْرَثْنَا الْقَوْمَ الَّذِیْنَ کَانُوْا یُسْتَضْعَفُوْنَ مَشَارِقَ الْاَرْضِ وَمَغَارِبَہَا الَّتِیْ بَارَکْنَا فِیْہَا.</annotation>(الاعراف۷: ۱۳۷)</p>
				<p>”اور ہم نے اس قوم کو کہ جس کوکمزور بنایا گیا تھا، اس سرزمین کے مشرق و مغرب کا وارث بنایا کہ جس سرزمین میں ہم نے برکت رکھ دی ہے۔“</p>
			</blockquote>
			<p>اس آیت مبارکہ میں حضرت سلیمان کے دور میں موجود بنی اسرائیل کی اس عظیم سلطنت کی طرف اشارہ ہے جو کہ اس زمانے کے شام اور اس کے گردو نواح پر مشتمل تھی۔</p>
			<p>اسی طرح ارشاد باری تعالیٰ ہے:</p>
			<blockquote>
				<p><annotation lang="ar">وَنَجَّیْْنَاہُ وَلُوْطًا إِلَی الْاَرْضِ الَّتِیْ بَارَکْنَا فِیْہَا لِلْعَالَمِیْنَ.</annotation>(الانبیاء۲۱: ۷۱)</p>
				<p>”اور ہم نے اس کو (یعنی حضرت ابراہیم) اور حضرت لوط کو نجات دی ایک ایسی سرزمین کی طرف کہ جس میں ہم نے تمام جہان والوں کے لیے برکت رکھ دی ہے۔“</p>
			</blockquote>
			<p>اس آیت مبارکہ کے الفاظ <annotation lang="ar">’العالمین‘</annotation> سے واضح ہوتا ہے کہ سرزمین فلسطین و شام کی برکات کسی خاص جماعت، قوم یامذہب کے ماننے والوں کے لیے نہیں ہیں، جیسا کہ یہودیوں کا یہ خیال ہے کہ اس سرزمین کی برکات ان کے لیے مخصوص ہیں، بلکہ اس سرزمین کی برکت تمام اقوام، مذاہب اور جماعتوں کے لیے ہے۔</p>
			<p>اسی طرح ارشاد باری تعالیٰ ہے:</p>
			<blockquote>
				<p><annotation lang="ar">وَ لِسُلَیْمٰنَ الرِّیْحَ عَاصِفَۃً تَجْرِیْ بِاَمْرِہٖٓ اِلَی الْاَرْضِ الَّتِیْ بٰرَکْنَا فِیْھَا.</annotation> (الانبیاء۲۱: ۸۱)</p>
				<p>”اور حضرت سلیمان کے لیے ہم نے تیز و تند ہوا کومسخر کر دیا تھا جوان کے حکم سے اس سرزمین کی طرف چلتی تھی کہ جس میں ہم نے برکت رکھ دی ہے۔“</p>
			</blockquote>
			<p>اسی طرح ارشاد باری تعالیٰ ہے:</p>
			<blockquote>
				<p><annotation lang="ar">وَجَعَلْنَا بَیْنَھُمْ وَ بَیْنَ الْقُرَی الَّتِی بٰرَکْنَا فِیْھَا قُرًی ظَاہِرَۃً.</annotation>(سبا۳۴: ۱۸)</p>
				<p>”اور ہم نے ان (یعنی قوم سبا) کے درمیان اور ان بستیوں کے درمیان کہ جن میں ہم نے برکت رکھ دی ہے، کچھ نمایاں بستیاں بنائی تھیں۔“</p>
			</blockquote>
			<p>اس آیت مبارکہ کے الفاظ <annotation lang="ar">’القری‘</annotation> سے یہ بھی معلوم ہوتا ہے کہ برکت صرف فلسطین کی بستی میں نہیں رکھی گئی، بلکہ ان تمام بستیوں میں رکھی گئی ہے جو کہ سرزمین شام پر واقع ہیں۔</p>
			<p>۲۔ مسجد اقصیٰ کے ارد گرد کی سرزمین بھی بابرکت ہے۔</p>
			<p>ارشاد باری تعالیٰ ہے:</p>
			<blockquote>
				<p><annotation lang="ar">سُبْحٰنَ الَّذِیْٓ اَسْرٰی بِعَبْدِہٖ لَیْلًا مِّنَ الْمَسْجِدِ الْحَرَامِ اِلَی الْمَسْجِدِ الْاَقْصَا الَّذِیْ بٰرَکْنَا حَوْلَہٗ.</annotation>(الاسراء۱۷: ۱)</p>
				<p>”پاک ہے وہ ذات جو لے گئی اپنے بندے کو ایک رات میں مسجدحرام سے مسجد اقصیٰ تک کہ جس کے ارد گرد ہم نے برکت رکھ دی ہے۔“</p>
			</blockquote>
			<p>اس آیت سے معلوم ہوتا ہے کہ مسجد اقصیٰ کے ساتھ ساتھ اس کے ارد گرد کی سرزمین یعنی فلسطین و شام کا علاقہ بھی بابرکت ہے۔</p>
			<p>۳۔ مسجد اقصیٰ ارض مقدسہ میں ہے:</p>
			<p>ارشاد باری تعالیٰ ہے:</p>
			<blockquote>
				<p><annotation lang="ar">یٰقَوْمِ ادْخُلُوا الْاَرْضَ الْمُقَدَّسَۃَ الَّتِیْ کَتَبَ اللّٰہُ لَکُمْ.</annotation>(المائدہ۵: ۲۱)</p>
				<p>”اے میری قوم کے لوگو، داخل ہو جاؤاس مقدس سرزمین میں کہ جس کواللہ تعالیٰ نے تمھارے لیے لکھ دیا ہے۔“</p>
			</blockquote>
			<p>قتادہ کے نزدیک ارض مقدسہ سے مراد ”شام“ ہے، جبکہ مجاہد اور ابن عباس کے ایک قول کے مطابق ”کوہ طور اور اس کے ارد گرد کا علاقہ“ مراد ہے۔ اسی طرح سدی اور ابن عباس کے دوسرے قول کے مطابق اس سے مراد <annotation lang="ar">”أریحا“</annotation> ہے۔ زجاج نے کہا کہ اس سے مراد ”دمشق اور فلسطین“ ہے۔ بعض مفسرین کا کہنا یہ ہے کہ اس سے مراد ”اردن کا علاقہ“ ہے۔ امام قرطبی اس آیت مبارکہ کی تفسیر میں ان تمام اقوال کو نقل کرنے کے بعد کہتے ہیں کہ قتادہ کا قول سب کو شامل ہے۔ امام قرطبی کے اس قول سے یہ بھی معلوم ہوتا ہے کہ اللہ کے رسول صلی اللہ علیہ وسلم کے زمانے میں شام میں فلسطین، دمشق اور اردن کا علاقہ بھی شامل تھا۔ اسی طرح کوہ طور اور اس کے ارد گرد کا علاقہ حتی کہ أریحا کا شہر بھی شام کی بابرکت سرزمین کی حدود میں تھا۔</p>
			<p>۴۔ بیت اللہ کے بعد دوسری مسجد:</p>
			<p>مسجد اقصیٰ روے زمین پربیت اللہ کے بعد دوسری مسجد ہے کہ جس کو عبادت الٰہی کے لیے تعمیر کیا گیا۔ حضرت ابوذر غفاری سے روایت ہے:</p>
			<blockquote>
				<p><annotation lang="ar">سألت رسول اللّٰہ صلی اللّٰہ علیہ وسلم عن أول مسجد وضع فی الأرض قال المسجد الحرام قلت ثم أی قال المسجد الأقصی قلت کم بینھما قال أربعون عاما.</annotation>۲؂</p>
				<p>”میں نے کہا: اے اللہ کے رسول صلی اللہ علیہ وسلم، اس روے زمین پر سب سے پہلے کون سی مسجد تعمیر کی گئی؟ آپ نے جواب دیا: مسجد حرام۔ میں نے پھر سوال کیا: اس کے بعد کون سی مسجد تعمیر کی گئی تو آپ نے فرمایا: مسجد اقصیٰ۔ میں نے کہا: ان دونوں کی تعمیر کے دوران میں کل کتنا وقفہ ہے تو آپ نے کہا: چالیس سال۔“</p>
			</blockquote>
			<p>۵۔ مسجد اقصیٰ کی طرف شد رحال کی مشروعیت:</p>
			<p>مسجد اقصیٰ ان تین مساجد میں شامل ہے کہ جن کا تبرک حاصل کرنے کے لیے یا ان میں نماز پڑھنے کے لیے یا ان کی زیارت کے لیے سفر کو مشروع قرار دیا گیا ہے۔ آپ کا ارشاد ہے:</p>
			<blockquote>
				<p><annotation lang="ar">لا تشد الرحال الا الی ثلاثۃ مساجد مسجدی ھذا ومسجد الحرام والمسجد الأقصی.</annotation>۳؂</p>
				<p>”تین مساجد کے علاوہ کسی جگہ کا قصد کر کے سفر کرنا جائز نہیں ہے۔ میری اس مسجد کا یعنی مسجد نبوی کا، مسجدحرام کا اور مسجد اقصیٰ کا۔“</p>
			</blockquote>
			<p>۶۔ مسجد اقصیٰ کو انبیا نے تعمیر کیا:</p>
			<p>مسجد اقصیٰ ان مساجد میں سے ہے کہ جس کو جلیل القدر انبیا نے تعمیر کیا۔ طبرانی کی ایک روایت کے الفاظ ہیں:</p>
			<blockquote>
				<p><annotation lang="ar">أن داؤد ابتدأ ببناء البیت المقدس ثم أوحی اللّٰہ الیہ انی لأقضی بناؤہ علی ید سلیمان.</annotation>۴؂</p>
				<p>”حضرت داؤد نے بیت المقدس کی تعمیر کے لیے بنیادیں رکھیں پھر اللہ تعالیٰ نے ان کی طرف وحی کی کہ میں مسجد اقصیٰ کی تعمیر حضرت سلیمان کے ہاتھوں مکمل کراؤں گا۔“</p>
			</blockquote>
			<p>اسی طرح حضرت عبد اللہ بن عمرورضی اللہ عنہ اللہ کے رسولصلی اللہ علیہ وسلم سے روایت کرتے ہیں:</p>
			<blockquote>
				<p><annotation lang="ar">أن سلیمان بن داؤد لما بنی بیت المقدس سال اللّٰہ عز وجل خلالا ثلاثۃ ...سأل اللّٰہ عز وجل حین فرغ من بناء المسجد أن لا یاتیہ أحد لا ینھزہ الا الصلاۃ فیہ أن یخرجہ من خطیئتہ کیوم ولدتہ أمہ.</annotation>۵؂</p>
				<p>”حضرت سلیمان نے جب بیت المقدس کی تعمیر مکمل کر لی تو اللہ تعالیٰ سے تین باتوں کی دعا کی ... جب وہمسجد بنا کر فارغ ہو گئے تو اللہ تعالیٰ سے سوال کیا کہ جب بھی کوئی شخص اس مسجد میں نماز پڑھنے کی غرض سے آئے تو وہ گناہوں سے ایسے پاک ہو کرنکلے جیسے کہ اس کی ماں نے اس کو جنا ہو۔“</p>
			</blockquote>
			<p>۷۔ مسجد اقصیٰ میں نماز پڑھنے کی فضیلت:</p>
			<p>صحیح حدیث میں مسجد اقصیٰ میں نماز پڑھنے کی بہت زیادہ فضلیت بیان ہوئی ہے۔ حضرت عبد اللہ بن عمرواللہ کے رسول صلی اللہ علیہ وسلم سے روایت کرتے ہیں:</p>
			<blockquote>
				<p><annotation lang="ar">أن سلیمان بن داؤد لما بنی بیت المقدس سال اللّٰہ عز وجل خلالا ثلاثۃ ... سأل اللّٰہ عز وجل حین فرغ من بناء المسجد أن لا یاتیہ أحد لا ینھزہ الا الصلاۃ فیہ أن یخرجہ من خطیئتہ کیوم ولدتہ أمہ .</annotation>۶؂</p>
				<p>”حضرت سلیمان نے جب بیت المقدس کی تعمیر مکمل کر لی تو اللہ تعالیٰ سے تین باتوں کی دعا کی ...جب وہ مسجد بنا کر فارغ ہو گئے تو اللہ تعالیٰ سے سوال کیا کہ جب بھی کوئی شخص اس مسجد میں نماز پڑھنے کی غرض سے آئے تو وہ گناہوں سے ایسے پاک ہو کرنکلے جیسے کہ اس کی ماں نے اس کو جنا ہو۔“</p>
			</blockquote>
			<p>۸۔ مسجد اقصیٰ سے احرام باندھ کر حج کرنے کی فضیلت:</p>
			<p>مسجد اقصیٰ سے حج یا عمرہ کے لیے احرام باندھ کر مسجد حرام کی طرف نکلنے کی بہت زیادہ فضیلت حدیث میں آئی ہے۔ ام المومنین حضرت ام سلمہ آپ سے روایت کرتی ہیں کہ آپ نے فرمایا:</p>
			<blockquote>
				<p><annotation lang="ar">من أھل بحجۃ أو عمرۃ من المسجد الأقصی الی المسجد الحرام غفر لہ ما تقدم من ذنبہ وما تأخر أو وجبت لہ الجنۃ شک عبداللّٰہ أیتھما قال.</annotation>۷؂</p>
				<p>”جس نے بھی مسجد اقصیٰ سے مسجد حرام تک کے لیے حج یا عمرہ کی نیت سے احرام باندھا، اس کے اگلے پچھلے گناہ معاف ہو جائیں گے یا اس کے لیے جنت واجب ہو جائے گی۔ عبد اللہ کو شک گزرا کہ آپ نے ان دونوں میں سے کون سے الفاظ فرمائے ہیں۔“</p>
			</blockquote>
			<p>۹۔ مسجد اقصیٰ میں نماز پڑھنے کی نذر ماننا جائز ہے:</p>
			<p>فتح مکہ کے موقع پر ایک شخص نے آپ سے آ کر سوال کیا:</p>
			<blockquote>
				<p><annotation lang="ar">یا رسول اللّٰہ انی نذرت للّٰہ ان فتح اللّٰہ علیک مکۃ ان أصلی فی بیت المقدس رکعتین قال صل ھاھنا ثم أعاد علیہ فقال صل ھاھنا ثم أعاد علیہ فقال صل ھاھنا ثم أعاد علیہ فقال شانک.</annotation>۸؂</p>
				<p>”اے اللہ کے رسول، میں نے نذر مانی تھی کہ اگر اللہ تعالیٰ نے آپ کے ہاتھوں مکہ فتح کروا دیا تو میں بیت المقدس میں دورکعت نماز پڑھوں گا۔ آپ نے فرمایا: یہاں ہی پڑھ لے۔ اس نے پھر آپ کے سامنے اپنی بات کو دہرایا۔ آپ نے فرمایا: یہاں نماز پڑھ لے۔ اس نے پھر اپنی بات کودہرایاتو آپ نے فرمایا: تمھارا معاملہ ہے (یعنی جہاں تو چاہے پڑھ لے، میں نے تو تیری آسانی کی خاطر تجھے یہ مشورہ دیا تھا)۔“</p>
			</blockquote>
			<p>اس کے علاوہ بھی روایات ہیں کہ جن سے مسجد اقصیٰ کی برکت و فضیلت کا اظہار ہو تا ہے، لیکن طوالت کے خوف سے ہم صرف انھی روایات پر اکتفا کرتے ہیں۔</p>
			<heading>مسجد اقصیٰ کی تعمیر وتاریخ</heading>
			<p>محترم عمار صاحب نے اپنے مضمون میں مسجد اقصیٰ کی تاریخ بیان کرتے ہو ئے اپنی تحقیق کی کل بنیاد اسرائیلی روایات کو بنایا ہے اور اللہ کے رسول صلی اللہ علیہ وسلم کی وہ حدیث کہ جس میں مسجد اقصیٰ کی پہلی تعمیر کا تذکرہ ہے، اس کو حاشیہ میں بیان کیا ہے۔ اس سے اندازہ لگایا جا سکتا ہے کہ عمار صاحب کی اس نادر تحقیق کے اصل اور فیصلہ کن مصادرکون سے ہیں ؟</p>
			<p>قرآن و سنت کی روشنی میں مسجد اقصیٰ کی تعمیر و تاریخ کا تعین کرنے میں حضرت ابو ذر غفاری کی درج ذیل روایت کو بنیادی مقام حاصل ہے۔ حضرت ابوذر سے روایت ہے:</p>
			<blockquote>
				<p><annotation lang="ar">سألت رسول اللّٰہ صلی اللّٰہ علیہ وسلم عن أول مسجد وضع فی الأرض، قال المسجد الحرام، قلت ثم أی؟ قال المسجد الأقصی، قلت کم بینھما قال أربعون عاما.</annotation>۹؂</p>
				<p>”میں نے کہا: اے اللہ کے رسول، اس روے زمین پر سب سے پہلے کون سی مسجد تعمیر کی گئی؟ آپ نے جواب دیا: مسجد حرام۔ میں نے پھر سوال کیا: اس کے بعد کون سی مسجد تعمیر کی گئی؟آپ نے فرمایا: مسجداقصیٰ۔ میں نے کہا: ان دونوں کی تعمیر کے دوران میں کل کتنا وقفہ ہے؟ آپ نے کہا: چالیس سال۔“</p>
			</blockquote>
			<p>اس روایت سے درج ذیل نتائج اخذ ہوتے ہیں:</p>
			<p>۱۔ اس زمین پر سب سے پہلی مسجد جو کہ اللہ کی عبادت کے لیے تعمیر کی گئی، مسجد حرام ہے۔</p>
			<p>۲۔ دوسری مسجد جو کہ اللہ کی عبادت کے لیے تعمیر کی گئی، مسجد اقصیٰ ہے۔</p>
			<p>۳۔ ان دونوں مساجد کی تعمیرکے درمیان چالیس سا ل کا وقفہ ہے۔</p>
			<p>اب سوال یہ پیدا ہوتا ہے کہ بیت اللہ کی تعمیر کس دور میں ہوئی؟اگر بیت اللہ کی تعمیر کا زمانہ متعین ہو جائے تو مسجد اقصیٰ کی تعمیر کازمانہ از خود متعین ہو جائے گا، کیونکہ صحیح حدیث کے مطابق مسجد اقصیٰ کی تعمیر بیت اللہ کی تعمیر کے چالیس سال بعد ہوئی۔ بیت اللہ کی تعمیر کے بارے میں آرا مختلف ہیں جن میں سے دو ہی آرا دلائل کی روشنی میں قوی ہیں:</p>
			<p>الف۔ ایک رائے یہ ہے کہ بیت اللہ کی سب سے پہلی تعمیرحضرت ابراہیم کے زمانے میں ہوئی تھی۔ قرآنی نص سے یہ بات ثابت ہے کہ بیت اللہ کو حضرت ابراہیم نے تعمیر کیا تھا۔ ارشاد باری تعالیٰ ہے:</p>
			<blockquote>
				<p><annotation lang="ar">وَاِذْ یَرْفَعُ اِبْرٰہٖمُ الْقَوَاعِدَ مِنَ الْبَیْتِ وَ اِسْمٰعِیْلُ. </annotation>(البقرہ۲: ۱۲۷)</p>
				<p>”اور جب حضرت ابراہیم بیت اللہ کی بنیادیں اٹھا رہےتھے اور حضرت اسمٰعیل بھی۔“</p>
			</blockquote>
			<p>اگر ہم حضرت ابراہیم کی اس تعمیر کو بیت اللہ کی پہلی تعمیر مانیں تو مسجد اقصیٰ کے پہلے موسس حضرت ابراہیم ہوں گے۔</p>
			<p>ب۔ دوسری رائے یہ ہے کہ بیت اللہ کی پہلی تعمیر حضرت آدم کے زمانے میں ہوئی۔ اگر اس قول کو صحیح مانیں تو مسجد اقصیٰ کے موسس حضرت آدم قرار پائیں گے۔ ہمارے نزدیک صحیح قول یہی ہے کہ بیت اللہ کی پہلی تعمیر حضرت آدم نے کی۔ حضرت ابراہیم نے آکر اس کی تجدید کی ہے۔ ہماری اس رائے کی بنیاد درج ذیل دلائل پر ہے:</p>
			<p>۱۔ اللہ تعالیٰ نے تمام انبیا کے لیے نماز کو مشروع قرار دیا تھا جس کے لیے ایک قبلہ کا ہونا ضروری تھا۔ لہٰذ ایہ ثابت ہوا کہ حضرت آدم کے دین میں نماز کا مشروع ہونا، اس بات کا متقاضی ہے کہ اس کے لیے حضرت آدم کوئی قبلہ بھی تعمیر کریں۔</p>
			<p>۲۔ اگر اس بات کو مان لیا جائے کہ حضرت ابراہیم نے سب سے پہلے بیت اللہ کی تعمیر کی تو اس کا لازمی تقاضا یہ ہے کہ اس بات کا بھی اقرار کیا جائے کہ حضرت ابراہیم سے ماقبل اسلامی شریعتوں میں حج کا کوئی تصور نہ تھا جو کہ غلط ہے۔ لہٰذا یہ ثابت ہو اکہ حضرت ابراہیم سے پہلے مختلف انبیا کے ہاں حج کا تصور اس بات کو ملتزم ہے کہ حضرت ابراہیم سے پہلے ایک قبلے کا وجود مانا جائے۔</p>
			<p>۳۔ حضرت ابراہیم جب حضرت اسماعیل اور ان کی والدہ حضرت ہاجرہ کو سرزمین مکہ میں آباد کر نے کے لیے وہاں چھوڑنے گئے تو اس وقت انھوں نے دعا مانگی جس کو قرآن نے ان الفاظ میں بیان کیا ہے:</p>
			<blockquote>
				<p><annotation lang="ar">رَبَّنَآ اِنِّیْٓ اَسْکَنْتُ مِنْ ذُرِّیَّتِی بِوَادٍ غَیْرِ ذِیْ زَرْعٍ عِنْدَ بَیْتِکَ الْمُحَرَّمِ . </annotation>(ابراہیم۱۴: ۳۷)</p>
				<p>”اے میرے پروردگار، بے شک میں نے اپنی اولاد کو آباد کیا، ایک ایسی سرزمین میں جو کہ کھیتی والی نہیں ہے، تیرے حرمت والے گھر کے پاس۔“</p>
			</blockquote>
			<p>اس دعا کے الفاظ ’عند بیتک المحرم‘ سے معلوم ہوتا ہے کہ حضرت ابراہیم کی اس دعا کے وقت بیت اللہ کی بنیادیں موجود تھیں، لہٰذا ثابت ہوا کہ بیت اللہ حضرت ابراہیم سے پہلے بھی تعمیر ہو چکا تھا۔</p>
			<p>۴۔ اس قرآنی موقف کے شواہد بعض ضعیف روایات سے بھی ہمیں ملتے ہیں، مثلاً امام بیہقی حضرت عبد اللہ بن عمرو بن العاص سے مرفوعاً نقل کرتے ہیں:</p>
			<blockquote>
				<p><annotation lang="ar">بعث اللّٰہ جبرئیل الی آدم وحواء فأمرھما ببناء الکعبۃ فبناہ آدم ثم أمر بالطواف بہ و قیل لہ أنت أول الناس وھذا أول بیت وضع للناس.</annotation>۱۰؂</p>
				<p>”اللہ تعالیٰ نے حضرت جبرئیل کو حضرت آدم وحوا کی طرف بھیجا اور ان کو بیت اللہ کی تعمیر کا حکم دیا۔ حضرت آدم نے بیت اللہ کو تعمیر کیا، پھر حضرت آدم کو بیت اللہ کا طواف کرنے کا حکم دیا اور حضرت آدم سے کہا گیا کہ تو پہلا آدمی ہے اور یہ پہلا گھر ہے جو کہ لوگوں کے لیے بنایا گیا ہے۔“</p>
			</blockquote>
			<p>۵۔ علامہ ابن حجر نے بھی اسی رائے کو ایک روایت کی بنیاد پر ترجیح دی ہے۔ ابن حجر لکھتے ہیں:</p>
			<blockquote>
				<p><annotation lang="ar">و یؤید قول من قال: أن آدم ھو الذی أسس کلا من المسجدین فذکر ابن ھشام فی کتاب التیجان أن آدم لما بنی الکعبۃ أمرہ اللّٰہ بالسیر الی بیت المقدس وأن یبنیہ فبناہ و نسک فیہ وبناء آدم للبیت مشھور وقد تقدم قریبا حدیث عبد اللّٰہ بن عمرو أن البیت رفع زمن الطوفان حتی بواہ اللّٰہ لابراہیم.</annotation>۱۱؂</p>
				<p>”اور ان لوگوں کے قول کی تائید جو یہ کہتے ہیں کہ حضرت آدم نے مسجد حرام اور مسجد اقصیٰ، دونوں کو تعمیر کیا، اس روایت سے بھی ہوتی ہے جس کو ابن ہشام نے کتاب التیجان میں نقل کیا ہے کہ حضرت آدم نے جب بیت اللہ کو تعمیر کیا تو اللہ تعالیٰ نے ان کو حکم دیا کہ وہ بیت المقدس کی طرف جائیں اور اس کی بنیاد رکھیں تو انھوں نے جا کر اس کو تعمیر کیا۔ اور بیت اللہ کی جو تعمیر حضرت آدم کے ہاتھوں ہوئی، وہ معروف ہے۔ حضر ت عبد اللہ بن عمرو کی حدیث پہلے گزر چکی ہے کہ بیت اللہ کو طوفان نوح کے دوران میں اٹھا لیا گیا تھا، بعد میں اللہ تعالیٰ نے اس کو حضرت ابراہیم کاٹھکانا بنایا۔“</p>
			</blockquote>
			<p>بعض روایات سے معلوم ہوتا ہے کہ بیت اللہ کی طرح مسجد اقصیٰ کی بھی کئی دفعہ تعمیر ہوئی۔ طبرانی کی ایک روایت کے الفاظ ہیں:</p>
			<blockquote>
				<p><annotation lang="ar">أن داؤد ابتدأ ببناء البیت المقدس ثم أوحی اللّٰہ الیہ انی لأقضی بناؤہ علی ید سلیمان.</annotation>۱۲؂</p>
				<p>”حضرت داؤد نے بیت المقدس کی تعمیر کے لیے بنیادیں رکھیں، پھر اللہ تعالیٰ نے ان کی طرف وحی کی کہ میں مسجداقصیٰ کی تعمیر حضرت سلیمان کے ہاتھوں مکمل کراؤں گا۔“</p>
			</blockquote>
			<p>اسی طرح نسائی کی ایک روایت ہے:</p>
			<blockquote>
				<p><annotation lang="ar">أن سلیمان بن داؤد لما بنی بیت المقدس سأل اللّٰہ عزوجل خلالا ثلاثہ.</annotation>۱۳؂</p>
				<p>”جب حضرت سلیمان نے بیت المقدس کی تعمیرمکمل کر لی تو اللہ تعالیٰ سے تین باتوں کی دعا کی۔“</p>
			</blockquote>
			<p>ان روایات میں مسجد اقصیٰ کی پہلی تعمیر کے علاوہ، جو کہ حضرت آدم نے کی تھی، ایک دوسری تعمیر کا بھی تذکرہ ہے، کیونکہ حضرت ابراہیم اور حضرت سلیمان کے درمیان زمانی وقفہ ایک تاریخی روایت کے مطابق تین ہزار سال جبکہ دوسری روایت کے مطابق ڈیڑھ ہزار سال ہے۔</p>
			<p>ج۔ ایک تیسری رائے جو کہ محترم عمار صاحب نے حدیث ابو ذر کے حوالے سے اپنے مضمون کے حاشیے میں بیان کی ہے۔ عما ر صاحب لکھتے ہیں:</p>
			<blockquote>
				<p>”اس روایت پر یہ اشکال ہے کہ تاریخ کے مسلمات کی رو سے مسجد اقصیٰ کی تعمیر حضرت سلیمان علیہ السلام کے ہاتھوں ہوئی اور ان کے اور سیدنا ابراہیم علیہما السلام کے مابین، جو مسجد حرام کے معمار تھے، کئی صدیوں کا فاصلہ ہے، جبکہ روایت میں دونوں مسجدوں کی تعمیر کے درمیان صرف چالیس سال کا فاصلہ بتایا گیا ہے۔ علماے حدیث کے نزدیک اس کی توجیہ یہ ہے کہ مسجد اقصیٰ کے مقام کی تعیین تو حضرت یعقوب علیہ السلام نے فرما دی تھی اور مذکورہ روایت میں اسی کا ذکر ہے، جبکہ حضرت سلیمان نے صدیوں بعد اسی جگہ پر ہیکل سلیمانی کو تعمیر کیا۔ اس لحاظ سے ان کی حیثیت ہیکل کے اولین بانی اور موسس کی نہیں، بلکہ تجدید کنندہ کی ہے۔“ ۱۴؂</p>
			</blockquote>
			<p>محترم عمار صاحب نے اس رائے کی نسبت علماے حدیث کی طرف کی ہے، حالانکہ علماے حدیث میں سے کسی ایک کی بھی یہ رائے نہیں ہے جو کہ عمارصاحب بیان کر رہے ہیں۔ یہ عمار صاحب کی اپنی رائے ہے کہ جس کی نسبت انھوں نے علماے محدثین کی طرف کر دی ہے اور جن کتابوں کے وہ حوالے دے رہے ہیں، ان میں یہ بات اس طرح موجود نہیں ہے جس طرح کہ وہ اس کو بیان کر رہے ہیں۔</p>
			<p>عمار صاحب سے پہلی غلطی تو یہ ہوئی کہ انھوں نے اس رائے کی نسبت علماے محدثین کی طرف کر دی، حالانکہ یہ رائے صرف ابن قیم اور ابن کثیر کی ہے۔ کیا دو پر جمع کا اطلاق ہوتا ہے ؟</p>
			<p>دوسری غلطی عمارصاحب نے یہ کی کہ جب دیکھا کہ مسئلہ حدیث کاہے تو ابن قیم اور ابن کثیر کو علماے محدثین بنا کر پیش کر دیا، حالانکہ مقدم الذکر کا اصل میدان عقیدہ و فقہ ہے اور موخر الذکر کا تفسیر و تاریخ۔ ان میں سے کوئی ایک بھی علما میں بطور محدث اس طرح معروف نہیں ہے جس طرح مولفین صحاح ستہ یا ان کے اساتذہ وغیرہ۔</p>
			<p>عمار صاحب سے تیسری غلطی یہ ہوئی کہ انھوں نے ابن قیم اور ابن کثیر کی رائے کو بھی ان حضرات کے اپنے الفاظ میں پیش نہیں کیا۔ ابن قیم نے اپنی رائے بیان کرتے ہوئے جو الفاظ بیان کیے ہیں، وہ درج ذیل ہیں:</p>
			<p><annotation lang="ar"> والذی أسسہ ھو یعقوب ابن اسحاق.</annotation>۱۵؂</p>
			<p>جبکہ ابن کثیر نے یہ الفاظ استعمال کیے ہیں:</p>
			<p><annotation lang="ar"> وان أول من جعلہ مسجدا اسرائیل علیہ السلام.</annotation>۱۶؂</p>
			<p>جبکہ محترم عمار صاحب نے جو الفاظ استعمال کیے ہیں، وہ یہ ہیں:</p>
			<blockquote>
				<p>”علماے حدیث کے نزدیک اس کی توجیہ یہ ہے کہ مسجد اقصیٰ کے مقام کی تعیین تو حضرت یعقوب علیہ السلام نے فرما دی تھی۔“ ۱۷؂</p>
			</blockquote>
			<p>محترم عمار صاحب نے امام ابن قیم کے الفاظ ’أسس‘ اور امام ابن کثیر کے الفاظ <annotation lang="ar">’جعل‘</annotation> کا ترجمہ ”تعین کرنا“ کیا ہے۔ اس کو ان جلیل القدر علما کی آرا میں تحریف نہ کہا جائے تو اور کیا کہا جائے؟</p>
			<p>چوتھی غلطی عمار صاحب سے یہ ہوئی کہ انھوں نے حدیث میں موجود الفاظ <annotation lang="ar">’وضع‘</annotation> کو نظر انداز کر دیا جس کا معنی لغت میں ”تعین کرنا“ نہیں ہوتا۔ امام ابن قیم اور امام ابن کثیر جیسے علما کے یہ شایان شان نہیں ہے کہ ان کی طرف اس بات کی نسبت کی جائے کہ انھوں نے حدیث میں وارد شدہ الفاظ <annotation lang="ar">’وضع‘</annotation> سے مراد بیت المقدس کی ”تعیین“ لی ہے۔</p>
			<p>عمارصاحب کا اصل مسئلہ یہ ہے کہ وہ یہ ثابت کرنا چاہتے ہیں کہ بیت المقدس کی تعمیر پہلی دفعہ حضرت سلیمان نے ہی کی اور وہ یہ عزم کیے ہوئے ہیں کہ کسی طرح بیت المقدس کی تعمیرکے بارے میں وارد شدہ اسرائیلی روایات، کہ جن پر انھوں نے اپنے موقف کی بنیاد رکھی ہے، کو صحیح ثابت کر دیا جائے، چاہے انھیں اس کے لیے صحیح احادیث کی من گھڑت تاویل اور علماے سلف کی آرا میں تحریف ہی کیوں نہ کرنی پڑے۔ ہمارے ”تحریف“ کے الفاظ شاید عمارصاحب کو ناگوار گزریں، لیکن انھوں نے اپنے مضمون میں مسجد اقصیٰ کے حوالے سے علما کے عمومی موقف کے بارے میں جس قدر سخت لب ولہجہ اور اسلوب اختیار کیا ہے، اس کی بھی ایک جھلک ذرا قارئین ملاحظہ فرما لیں۔ عمار صاحب لکھتے ہیں:</p>
			<blockquote>
				<p>”یہ نکتہ اب اہل علم کے لیے ایک کھلے سوال کی حیثیت رکھتا ہے کہ عالم عرب کا یہ کم و بیش اجماعی موقف، جس کو متعدد اکابر علماے دین و مفتیان شرع متین کی تائید و نصرت حاصل ہے اور جس کو مسلم اور عرب میڈیاتسلسل کے ساتھ دہرا رہا ہے، کتمان حق اور تکذیب آیات اللہ کے زمرے میں آتا ہے یا نہیں؟“ ۱۸؂</p>
			</blockquote>
			<p>عمار صاحب اپنے ایک اجتہادی موقف پر اس قدرمصر ہیں کہ علما کے کم و بیش اجماع کو کتمان حق اور تکذیب آیات اللہ سے تعبیر کر رہے ہیں۔ عمار صاحب مذکورہ بالا عبارت میں جو سوال اہل علم سے کر رہے ہیں، وہی سوال اگر وہ اپنے آپ سے بھی کر لیتے تو ان کو اس کا جواب مل جاتا۔ عمار صاحب مولانا وحید الدین خان صاحب پر تنقید کرتے ہوئے ماہنامہ ”الشریعہ“ میں لکھتے ہیں:</p>
			<blockquote>
				<p>”مولانا کے زاویۂ نگاہ سے اصولی طور پر اتفاق رکھنے والے اہل فکر کا ایک حلقہ یہ محسوس کرتا ہے کہ مخالف فکری زاویوں اور شخصیات پر تنقید کے لیے ان کا اختیار کردہ لب و لہجہ اور اسلوب <annotation lang="ar">’رأیی صواب یحتمل الخطا و رأیھم خطا یحتمل الصواب‘</annotation> کے ذہنی رویے کے بجائے حتمیت کی عکاسی کرتا ہے اور وہ اپنے زاویۂ نگاہ کو ایک نقطۂ نظر سمجھنے کے بجائے ”واحد درست طرز فکر“ قرار دینے میں حد اعتدال سے تجاوز کر جاتے ہیں۔“ ۱۹؂</p>
			</blockquote>
			<p>ایک اور جگہ ماہنامہ ”اشراق“، جنوری ۲۰۰۷، صفحہ۷۱ پر محترم عمار صاحب لکھتے ہیں:</p>
			<blockquote>
				<p>”اگر علمی مباحث میں طعن و تشنیع اور تفسیق و تضلیل کا رویہ در آئے تو تنقید فکر ونظر کی آبیاری کرنے کے بجائے محض ’بغیا بینھم‘ کا ایک نمونہ بن کر رہ جاتی ہے۔“</p>
			</blockquote>
			<p>ہم عمار صاحب سے سوال کرتے ہیں، کیا یہ اصول تنقید صرف ان کے لیے ہے جو آپ یا آپ کی طرح کے آزاد خیال مفکرین کی آرا پر تنقید کرنا چاہے یا آپ کو بھی علما کے بارے میں لکھتے ہوئے اپنے قلم کو لگام دینی چاہیے؟</p>
			<p>بہر حال خلاصۂ کلام یہ کہ مذکورہ بالا بحث سے درج ذیل نتائج ثابت ہوتے ہیں:</p>
			<p>۱۔ مسجد حرام اور مسجد اقصیٰ، دونوں کے موسس حضرت آدم ہیں۔</p>
			<p>۲۔ ظاہر نصوص سے یہی معلوم ہوتا ہے کہ مسجد حرام کی دوسری تعمیر حضرت ابراہیم کے ہاتھوں ہوئی، جبکہ مسجدا قصیٰ کی دوسری تعمیر کی بنیاد حضرت داؤد نے رکھی اور مکمل حضرت سلیمان کے عہد میں ہوئی۔ اس عرصے کے درمیان میں کسی اور تعمیر کا تذکرہ صحیح نصوص میں نہیں ملتا۔</p>
			<p>یہ تو مسجد اقصیٰ کے حوالے سے ہماری کچھ ضمناً گفتگو تھی، جس کا مقصد عمار صاحب کے مضمون سے پیدا شدہ ایک غلط فہمی کا ازالہ تھا۔ اب ہم اپنے اصل موضوع کی طرف آتے ہیں۔</p>
			<heading>مسجد اقصیٰ کی تولیت مسلمانوں کا حق ہے</heading>
			<p>مسجد اقصیٰ کی تولیت مسلمانوں کا شرعی حق ہے جس کے درج ذیل دلائل ہیں:</p>
			<p>۱۔ مسجد اقصیٰ کی تعمیر مسلمان انبیا نے کی:</p>
			<p>مسجد اقصیٰ کی تعمیر مسلمان انبیا کے ہاتھوں ہوئی۔ سب سے پہلے اسے حضرت آدم نے تعمیر کیا جو کہ مسلمان تھے۔ اس کے بعد حضرت داؤد نے اس کی بنیاد رکھی۔ پھر حضرت سلیمان نے اس کو مکمل کیا۔ اس لیے اس مسجد پر اسی قوم کا حق ہے جو کہ مسلمان ہو۔ جب تک عیسائی اور یہودی مسلمان تھے، اس وقت تک اس عبادت گاہ پر ان کا حق قائم تھا، لیکن اللہ کے رسول صلی اللہ علیہ وسلم کی آمد کے بعد جو بھی یہودی اور عیسائی آپ پر ایمان نہیں لاتا، وہ کافر ہے۔ ارشاد باری تعالیٰ ہے:</p>
			<blockquote>
				<p><annotation lang="ar">إِنَّ الَّذِیْنَ یَکْفُرُوْنَ بِاللّٰہِ وَرُسُلِہٖ وَیُرِیْدُوْنَ أَنْ یُّفَرِّقُوْا بَیْْنَ اللّٰہِ وَرُسُلِہٖ وَیْقُوْلُوْنَ نُؤْمِنُ بِبَعْضٍ وَنَکْفُرُ بِبَعْضٍ وَّیُرِیْدُوْنَ أَنْ یَّتَّخِذُوْا بَیْْنَ ذٰلِکَ سَبِیْلاً. أُولٰٓءِکَ ہُمُ الْکَافِرُوْنَ حَقّاً. </annotation>(النساء۴: ۱۵۰۔ ۱۵۱)</p>
				<p>”بے شک جو لوگ اللہ اور اس کے رسولوں کا انکار کرتے ہیں اور اللہ اور اس کے رسولوں کے درمیان فرق کرنا چاہتے ہیں اور یہ کہتے ہیں کہ ہم بعض رسولوں پر ایمان لاتے ہیں اور بعض کا انکار کرتے ہیں اور وہ اس کے درمیان کوئی راستہ تلاش کرنا چاہتے ہیں، یہی لوگ پکے کافر ہیں۔“</p>
			</blockquote>
			<p>اس آیت سے معلوم ہوا کہ جو بھی یہودی اور عیسائی اللہ کے رسول صلی اللہ علیہ وسلم پر ایمان نہ لے کر آئے، وہ پکا کافر ہے، اور کافر مسلمانوں کی بنائی ہوئی عبادت گاہ کا کیسے وارث ہو سکتا ہے؟ یہ توایسے ہی ہے کہ اگر کسی مسلمان نے کوئی مسجد بنائی اور اس کی بعد میں آنے والی نسلوں میں سے کوئی یہودی ہو گیا تو کیا اب اس مسجد کو یہودیوں کی عبادت گاہ بنا کر اس یہودی کے کنٹرول میں دے دیا جائے گا؟ مسجد اقصیٰ پر اس وقت یہودیوں کا حق تھا جب تک وہ مسلمان تھے۔ آج بھی اگر وہ اللہ کے رسول صلی اللہ علیہ وسلم پر ایمان لے آتے ہیں تو ہماراان سے کوئی جھگڑا نہیں ہے، ہم مسجد اقصیٰ کی تولیت ان کے سپرد کر دیں گے۔ لیکن اگر وہ اپنے نبی حضرت موسیٰ اور اپنے باپ حضرت ابراہیم کے دین سے بھی پھر جائیں تو کس بنیاد پر ان کو مسجد اقصیٰ کا وارث قرار دیا جائے؟ ارشاد باری تعالیٰ ہے:</p>
			<blockquote>
				<p><annotation lang="ar">مَا کَانَ إِبْرَاہِیْمُ یَہُودِیّاً وَّلاَ نَصْرَانِیّاً وَلَکِنْ کَانَ حَنِیْفاً مُّسْلِماً وَمَا کَانَ مِنَ الْمُشْرِکِیْنَ. إِنَّ أَوْلَی النَّاسِ بِإِبْرَاہِیْمَ لَلَّذِیْنَ اتَّبَعُوہُ وَہٰذَا النَّبِیُّ وَالَّذِیْنَ آمَنُوْا وَاللّٰہُ وَلِیُّ الْمُؤْمِنِیْنَ.</annotation>(آل عمران۳: ۶۷۔ ۶۸)</p>
				<p>”حضرت ابراہیم نہ تو یہودی تھے اور نہ عیسائی، لیکن وہ ایک یکسو مسلمان تھے اور مشرکین میں سے نہ تھے۔ بے شک حضرت ابراہیم کے ساتھ سب سے زیادہ تعلق ولایت رکھنے والے وہ لوگ ہیں جنھوں نے اس (کی قوم میں سے اس) کی پیروی کی اور یہ نبی ہیں اور وہ لوگ جو (اس نبی پر) ایمان لائے۔ اللہ تعالیٰ اہل ایمان کا والی ہے۔“</p>
			</blockquote>
			<p>حضرت ابراہیم کی طرح، حضرت موسیٰ اور حضرت سلیمان اور بنی اسرائیل کے تمام انبیا کے اصل ورثا اور جانشین مسلمان ہیں نہ کہ یہود و نصاریٰ۔ اگر حضرت سلیمان نے مسجد اقصیٰ کی تعمیر کی بھی تھی تو اس سے یہ کیسے لازم آتا ہے کہ اب یہ مسجد کافروں کی عبادت گاہ بن گئی ہے؟ حضرت سلیمان کے دور میں موجود بنی اسرائیل مسلمان تھے، لہٰذا اس بنیاد پر اس مسجد کے وارث بھی تھے۔ اللہ کے رسول صلی اللہ علیہ وسلم سے بغض اور کینہ رکھنے کے ساتھ ساتھ آپ پر ایمان نہ لانے کی وجہ سے آج کل کے یہودیوں کے کافر ہونے میں کوئی شک و شبہ نہیں ہے، بلکہ ان کے کفر پر امت کااجماع ہے، لہٰذا مسجد اقصیٰ جو کہ مسلمانوں کی عبادت گاہ ہے، اس پر ایک کافر قوم کا حق کیسے جتایا جا سکتا ہے ؟</p>
			<p>بفرض محال اگر یہ بات مان بھی لی جائے کہ مسجد اقصیٰ پر یہود کا حق ہے تو ہم یہ کہتے ہیں کہ اہل کتاب میں سے جو بھی محمد صلی اللہ علیہ وسلم کی رسالت کا انکاری ہو، وہ حضرت موسیٰ اور تورات کا بھی انکاری ہے، کیونکہ دونوں نے اللہ کے رسول صلی اللہ علیہ وسلم کی آمداور ان کی علامات کی خبر دی ہے۔ لہٰذا ایسا یہودی جو کہ اللہ کے رسول صلی اللہ علیہ وسلم کو نہ ماننے کے ساتھ تورات اور حضرت موسیٰ کی بات بھی ماننے سے انکار کر دے، وہ تو اپنے دین، اپنے نبی اور اپنی کتاب کا بھی انکاری ہے اور ایسا یہودی مسجد اقصیٰ کاوارث کیسے ہو سکتا ہے ؟</p>
			<p>۲۔ تمام انبیا کا قبلہ بیت اللہ تھا:</p>
			<p>تمام انبیا، بشمول انبیاے بنی اسرائیل، کا قبلہ بیت اللہ تھا۔ اس لیے یہودیوں کا قبلہ بھی، ازروے دین اسلام، شروع سے ہی، بیت اللہ ہے۔ تمام انبیا بیت اللہ کی طرف ہی رخ کر کے نماز پڑھا کرتے تھے اور اسی کا حج کرتے تھے۔ یہودیوں کا یہ دعویٰ ہے کہ ”ہیکل سلیمانی“ ان کا قبلہ ہے۔ یہ ایک ایسا دعویٰ ہے کہ جس کی کوئی دلیل نہیں ہے۔ ایک ہی وقت میں دو متوازی قبلوں کاوجود خود مقصد قبلہ کے خلاف ہے۔ حضرت ابراہیم نے جب بیت اللہ کی تعمیر مکمل کر لی تو اللہ تعالیٰ کے حکم سے حج کی آواز لگائی۔ ارشاد باری تعالیٰ ہے:</p>
			<blockquote>
				<p><annotation lang="ar">وَاَذِّنْ فِی النَّاِس بِالْحَجِّ یَاْتُوْکَ رِجَالًا وَّعَلٰی کُلِّ ضَامِرٍ یَّاْتِیْنَ مِنْ کُلِّ فَجٍّ عَمِیْقٍ.</annotation>(الحج۲۲: ۲۷)</p>
				<p>”اور (اے ابراہیم) لوگوں میں حج کا اعلان عام کر۔ وہ تیرے پاس آئیں گے، پیدل اوردبلے اونٹوں پر اور ہر دور کے راستے سے آئیں گے۔“</p>
			</blockquote>
			<p>اگر یہ مان لیا جائے کہ بیت اللہ کے بالمقابل فلسطین میں حضرت سلیمان نے ایک علیحدہ قبلہ بنایا تو درج ذیل سوالات پیدا ہوتے ہیں:</p>
			<list>
				<li>۱۔ کیا قرآن کی آیت میں موجود الفاظ ’الناس‘ میں بنو اسرائیل داخل نہیں ہیں؟</li>
				<li>۲۔ اگر بنو اسرائیل کے آبا و اجداد حضرت ابراہیم اور حضرت یعقوب کا قبلہ بیت اللہ ہی تھا تو ان کی بعد میں آنے والی نسلوں کا قبلہ تبدیل کرنے کی کیا ضرورت تھی؟ اور اس کی کیا دلیل ہے کہ باپ (یعقوب) کا قبلہ بیت اللہ تھا اور بیٹوں (بنو اسرائیل) کا قبلہ بیت المقدس تھا؟ کیا بنو اسرائیل اپنے باپ حضرت یعقوب کے دین پر نہ تھے؟</li>
				<li>۳۔ کیا تمام انبیا کا دین، دین اسلام نہیں ہے؟ کیا حضرت یعقوب نے اپنے بیٹوں کو یہ وصیت نہیں کی تھی: ’ووصی بھا ابراہیم بنیہ ویعقوب یبنی ان اللّٰہ اصطفی لکم الدین فلا تموتن الا وانتم مسلمون‘ ؟ اگر تمام انبیا کا دین ایک ہی ہے، جیسا کہ قرآن و حدیث سے واضح ہوتا ہے تو پھر یہ کہنے کی کیا گنجایش رہ جاتی ہے کہ حضرت سلیمان سے پہلے انبیا کی نماز اورحج کے لیے قبلہ کی حیثیت بیت اللہ کو حاصل تھی، جبکہ حضرت سلیمان کے بعد نماز اور حج کے لیے بیت المقدس کو بنیادی حیثیت حاصل تھی ؟</li>
				<li>۴۔ تقریباً تمام مناسک حج مقامات کے ساتھ خاص ہیں، مثلاً طوا ف، صفا اور مرو ہ کی سعی، مقام ابراہیم پر نفل پڑھنا، منیٰ کا قیام، میدان عرفات اور مزدلفہ کا قیام وغیرہ۔ بیت المقدس کو اگر بنی اسرائیل کا قبلہ مان لیا جائے تو بیت المقدس کے حج کرنے کا کیا مطلب ہے۔ دوسرے الفاظ میں بنو اسرائیل کا حج کیا تھا ؟</li>
				<li>۵۔ بنو اسماعیل کا حج تو زمانۂ جاہلیت میں بھی کسی نہ کسی بگڑی ہوئی شکل میں موجود تھا، لیکن کیا یہودی بھی آپ کے زمانے میں بیت المقدس کاحج کرتے تھے یا آج کرتے ہیں؟ اگر نہیں، تو کیوں ؟</li>
				<li>۶۔ اگربیت المقدس ہی قبلہ تھا تو یہود ونصاریٰ میں پھر قبلے کی تعیین میں اختلاف کیوں ہوا؟ یہود حق پرتھے یا نصاریٰ؟ اصل قبلہ قبۃ الصخرہ ہے یا بیت المقدس کا مشرقی حصہ ؟</li>
				<li>۷۔ اگر عمار صاحب یہ دعویٰ کرتے ہیں کہ یہود کا قبلہ صحیح ہے تو پھر یہ سوال پیدا ہوتا ہے کہ خود یہود میں بھی تو اس قبلے کی تعیین میں اختلاف ہے کہ یہ صخرہ ہی ہے یاصخرہ کے قریب کوئی جگہ ہے۔ یہ کیسا قبلہ ہے کہ جس کے صحیح مقام کا آج تک تعین ہی نہ ہو سکا؟</li>
				<li>۸۔ عمار صاحب کتاب مقدس کی کوئی ایک بھی واضح اور صریح نص پیش کر سکتے ہیں کہ جس میں یہ بیان ہوا ہو کہ اللہ تعالیٰ نے بیت المقدس کو یہود کا قبلہ مقرر کیا تھا ؟</li>
				<li>۹۔ اگر عمار صاحب یہ دلیل بیان کرتے ہیں کہ اللہ تعالیٰ نے ’وما أنت بتابع قبلتھم‘ میں اس بات کا اثبات کیا ہے کہ وہ یہود کا قبلہ ہے تو ہم یہ کہتے ہیں پھر <annotation lang="ar">’ما ولھم عن قبلتھم التی کانوا علیھا‘</annotation> میں کس کے لیے قبلے کا اثبات ہے ؟</li>
				<li>۱۰۔ اللہ تعالیٰ نے صرف یہود کے قبلے کا اثبات نہیں کیا، بلکہ نصاریٰ کے قبلے کا بھی اثبات کیا ہے۔ ارشاد باری تعالیٰ ہے: <annotation lang="ar">’وما بعضھم بتابع قبلۃ بعض‘</annotation>، تو کیا کل تین قبلے ہیں ؟</li>
				<li>۱۱۔ حقیقت یہ ہے کہ قبلہ ایک ہی ہے جو کہ بیت اللہ ہے، باقی رہاقرآن کامسجد اقصیٰ یا اس کے مشرقی حصہ کو قبلہ کہناتو یہ اللہ تعالیٰ نے یہود و نصاریٰ کے اعتبار سے کہا ہے نہ کہ خود اپنی طرف سے ان کے لیے کسی علیحدہ قبلے کو مقررکرنے کا اثبات کیا ہے، جیسا کہ <annotation lang="ar">’لکم دینکم ولی دین‘</annotation> میں اللہ تعالیٰ نے مشرکین مکہ کے لیے علیحدہ دین کا اثبات تو کیا ہے، لیکن اس سے یہ کیسے ثابت ہوتا ہے کہ اللہ تعالیٰ نے ان کے اس دین کو، ان کے لیے مقرر کیا ہے اور پسندبھی کیا ہے؟</li>
			</list>
			<p>واقعہ یہ ہے کہ عمارصاحب ہیکل سلیمانی کو یہود کا قبلہ قرار دینے پر مصر ہیں اور اس کے لیے انھوں نے دلیل حضرت سلیمان علیہ السلام کی اس دعا کو بنایا ہے جو کہ بیت المقدس کے فیوض وبرکات کے حوالے سے کتاب مقدس میں بیان ہوئی ہے۔ بیت المقدس کی برکات و فضائل سے کس کو انکار ہو سکتا ہے، لیکن کیا کسی مقام کی برکات و فضائل کا بیان اس کے قبلہ ہونے کی ایک کافی دلیل ہے؟ یہ کیسا قبلہ ہے کہ جس کے قبلہ ہونے کے بارے میں کوئی ایک بھی واضح نص قرآن وسنت تو کیا، کتاب مقدس میں بھی موجود نہیں ہے۔ حقیقت یہ ہے کہ بیت المقدس کی حیثیت نہ تو حرم کی ہے اور نہ ہی یہ یہودیوں کا قبلہ رہا ہے۔ بیت المقدس کواپنا قبلہ قرار دینا یہودیوں کی اختراع ہے۔ ہجرت مدینہ کے بعد مسلمانوں کی آزمایش کے لیے ان کو وقتی طور پر بیت المقدس کی طرف رخ کر کے نماز پڑھنے کا حکم دیا گیا جس کا تذکرہ بہت ساری روایات میں ملتا ہے۔ اس حکم خداوندی کی رو سے بیت المقدس مسلمانوں کا قبلہ قرار پایا۔ اللہ تعالیٰ کی طرف سے بیت المقدس کی طرف رخ کر کے نماز پڑھنے کا جو حکم آپ پر نازل ہوا تھا، اس کی وجہ یہ نہیں تھی کہ پہلی مسلمان امتوں کا قبلہ بیت المقدس تھا، بلکہ اس کی اصل وجہ مسلمانوں کی آزمایش تھی، جیسا کہ قرآن نے بیان کیا ہے:</p>
			<blockquote>
				<p><annotation lang="ar">وَمَا جَعَلْنَا الْقِبْلَۃَ الَّتِیْ کُنْتَ عَلَیْْہَآ إِلاَّ لِنَعْلَمَ مَنْ یَّتَّبِعُ الرَّسُوْلَ مِمَّنْ یَّنقَلِبُ عَلٰی عَقِبَیْْہِ.</annotation>(البقرہ۲: ۱۴۳)</p>
				<p>”پہلے جس طرف تم رُخ کرتے تھے، اس کو تو ہم نے صرف یہ دیکھنے کے لیے قبلہ مقرر کیا تھا کہ کون رسُول کی پیروی کرتا ہے اور کون اُلٹا پھر جاتا ہے۔“</p>
			</blockquote>
			<p>اس کے بعداللہ تعالیٰ نے اس عارضی قبلے کو منسوخ قرار دے کر اصل قبلہ یعنی بیت اللہ کی طرف رخ کر کے نماز پڑھنے کا حکم جاری فرمایا۔</p>
			<p>اسی طرح ارشاد باری تعالیٰ ہے:</p>
			<blockquote>
				<p><annotation lang="ar">وَمَآ اَنْتَ بِتَابِعٍ قِبْلَتَھُمْ.</annotation>(البقرہ۲: ۱۴۵)</p>
				<p>”اور اے نبی، آپ ان کے قبلے کی پیروی کرنے والے نہیں ہیں۔“</p>
			</blockquote>
			<p>قرآن مجید کی یہ نص اس بات کی واضح دلیل ہے کہ آپ کی بیت المقدس کی طرف رخ کر کے نماز پڑھنے کی وجہ یہودیوں کی اتباع نہیں تھی، بلکہ آپ کو اللہ کی طرف سے یہ ایک حکم تھا۔ امام ابن کثیراس آیت مبارکہ کی تفسیر میں لکھتے ہیں:</p>
			<blockquote>
				<annotation lang="ar"><p>وانہ لا یتبع أھواءھم فی جمیع أحوالہ ولا کونہ متوجھا الی بیت المقدس لکونھا قبلۃ الیھود وانما ذلک عن أمر اللّٰہ.</p></annotation>
				<p>”آپ کسی بھی معاملے میں یہودیوں کی اتباع نہیں کرتے تھے۔ اسی طرح آپ کا بیت المقدس کی طرف رخ کرنا اس وجہ سے نہیں تھا کہ یہ یہود کا قبلہ ہے، بلکہ اس وجہ سے تھا کہ یہ اللہ کی طرف سے آپ کو حکم تھا۔“</p>
			</blockquote>
			<p>یہودیوں نے حضرت موسیٰ کی وفات کے بعدقبۃ الصخرہ کی طرف رخ کر کے نماز پڑھنے کا آغاز کیا، جبکہ عیسائیوں میں قسطنطنین دی گریٹ (۲۷۲ء تا۳۳۷ء) و ہ پہلا عیسائی بادشاہ گزرا ہے جس نے بیت المقدس کی مشرقی جانب نماز پڑھنے کی بدعت کا آغاز کیا۔</p>
			<p>امام ابن تیمیہ لکھتے ہیں:</p>
			<blockquote>
				<p><annotation lang="ar">قالوا وھو الذی ابتدع الصلٰوۃ الی الشرق والا لم یصل قط احد من انبیاءھم واتباعھم الی الشرق ولم یشرع اللّٰہ مکانا یصلی الیہ الا الکعبۃ والأنبیاء الخلیل ومن قبلہ انما کانوا یصلون الی الکعبۃ و موسیٰ لم یکن یصلی الی البیت المقدس بل قالوا انہ کان ینصب قبۃ العھد الی العرب ویصلی الیھا فی التیہ. فلما فتح یوشع بیت المقدس بعد موت موسی نصب القبۃ الی الصخرۃ فکانوا یصلون الیھا فلما خرب بیت المقدس وذھبت القبۃ صارت الیھود یصلون الی الصخرۃ لأنہ موضع القبۃ والسامرۃ یصلون الی جبل ھناک قالوا لأنہ کان علیہ التابوت.</annotation>۲۰؂</p>
				<p>”ان کا کہنا ہے کہ مشرق کی طرف نماز پڑھنے کی بدعت کا آغاز قسطنطنین دی گریٹ نے کیا، جبکہ نصاریٰ کے انبیا اور ان کے متبعین میں سے کسی ایک نے بھی مشرق کی طرف رخ کر کے نماز نہیں پڑھی اور اللہ تعالیٰ نے کعبہ کے علاوہ کسی مقام کو بھی شریعت اسلامیہ میں نماز کے لیے جہت نہیں بنایا۔ حضرت ابراہیم خلیل اللہ اور ان سے ماقبل کے تمام انبیا کعبہ کی طرف رخ کر کے نماز پڑھتے تھے اور خود حضرت موسیٰ بھی بیت المقدس کی طرف رخ کر کے نماز نہیں پڑھتے تھے، بلکہ ان کا کہنا یہ ہے کہ حضرت موسیٰ خیمۂ عہد کو عرب کی طرف رخ کر کے نصب کرتے تھے اور صحرا میں اس خیمہ کی طرف رخ کر کے نماز پڑھتے تھے۔ جب حضرت یوشع بن نون نے بیت المقدس کو فتح کر لیا تو خیمہ کو صخرہ پر نصب کیا۔ پس بنی اسرائیل خیمہ کی طرف رخ کر کے نماز پڑھنے لگے۔ جب بیت المقدس ویران ہوا اور خیمہ بھی چھن گیا تو یہود صخرہ کی طرف رخ کر کے نماز پڑھنے لگے، کیونکہ یہ خیمہ کی جگہ تھی اور سامرۃ (یہود سے علیحدہ ہونے والا ایک فرقہ) وہاں پر موجود ایک پہاڑ کی طرف رخ کر کے نماز پڑھتے، کیونکہ تابوت سکینہ اس پر موجود تھا۔“</p>
			</blockquote>
			<p>امام ابن قیم لکھتے ہیں:</p>
			<blockquote>
				<p><annotation lang="ar">استقبال أھل الکتاب لقبلتھم لم یکن من جھۃ الوحی والتوقیف من اللّٰہ بل کان عن مشورۃ منھم واجتھاد أما النصارٰی فلا ریب أن اللّٰہ لم یأمرھم فی الانجیل ولا فی غیرہ باستقبال المشرق أبدا وھم مقرون بذالک ومقرون أن قبلۃ المسیح کانت قبلۃ بنی اسرائیل و ھی الصخرۃ وانما وضع لھم شیوخھم واسلافھم ھذہ القبلۃ وھم یعتذرون عنھم بأن المسیح فوض الیھم التحلیل والتحریم وشرع الأحکام وان ما حللوہ وحرموہ فقد حللہ ھو وحرمہ فی السماء فھم مع الیھود متفقون علی أن اللّٰہ لم یشرع استقبال المشرق علی لسان رسولہ أبدا والمسلمون شاھدون علیھم بذالک و أما قبلۃ الیھود فلیس فی التوراۃ الأمر باستقبال الصخرۃ البتتۃ و انما کانوا ینصبون التابوت ویصلون الیہ من حیث خرجوا فاذا نصبوہ علی الصخرۃ وصلوا الیہ فلما رفع فصلوا الی موضعہ وھو الصخرۃ وأماالسامرۃ فانھم یصلون الی طور لھم بأرض الشام یعظمونہ ویحجون الیہ ورأیتہ أنا وھو فی بلد نابلس وناظرت فضلاءھم فی استقبالہ وقلت ھو قبلۃ باطلۃ فقال مشار الیہ فی دینھم ھذہ ھی القبلۃ الصحیحۃ والیھود أخطأ وھا لان اللّٰہ تعالیٰ أمر فی التوراۃ باستقبالہ عینا ثم ذکر نصا یزعمہ من التوراۃ فی استقبال فقلت ھذا خطأ قطعا علی التوراۃ لأنھا انما أنزلت علی بنی اسرائیل فھم المخاطبون بھا وأنتم فرع علیھم فیھا و انما تلقیتموھا عنھم وھذا النص لیس فی التوراۃ التی بأیدینا وأنا رأیتھا ولیس ھذا فیھا فقال لی صدقت انما ھو فی توراتنا خاصۃ.</annotation>۲۱؂</p>
				<p>”اہل کتاب کا اپنے قبلوں کی طرف رخ کر کے نماز پڑھنا یہ وحی سے یا اللہ کی طرف سے نہیں ہے، بلکہ انھوں نے اپنا قبلہ آپس کے مشورے اور اجتہاد سے مقرر کیا۔ جہاں تک نصاریٰ کا معاملہ ہے تو اس میں کوئی شک نہیں ہے کہ اللہ تعالیٰ نے انجیل یا اس کے علاوہ کسی کتاب میں ان کوکہیں بھی مشرق کی طرف رخ کر کے نماز پڑھنے کا حکم کبھی نہیں دیااور وہ اس بات کا خود بھی اقرار کرتے ہیں اور اس بات کا بھی اقرار کرتے ہیں کہ حضرت مسیح کا قبلہ وہی ہے جو کہ بنو اسرائیل کا قبلہ ہے اور وہ صخرہ ہے اور ان کے شیوخ اور بڑوں نے مشرق کو قبلہ مقرر کیا اور وہ اپنے ان کبار شیوخ کی طرف سے یہ عذر پیش کرتے ہیں کہ حضرت مسیح نے ان کو تحلیل و تحریم اور تشریع احکام کا اختیار تفویض کیا تھا اور جس چیز کو انھوں نے حلال یا حرام قرار دیا، ا س کو حضرت مسیح نے بھی آسمانوں پر سے حلال یا حرام قرار دے دیا۔ وہ یہود سے اس بات پر اتفاق کرتے ہیں کہ اللہ تعالیٰ نے اپنے کسی رسول کی زبانی مشرق کو قبلہ نہیں بنایا اور مسلمان بھی اس بات کی گواہی دیتے ہیں کہ اللہ تعالیٰ نے مشرق کو قبلہ نہیں بنایا۔ جہاں تک یہود کے قبلے کا تعلق ہے تو یہ بات تو واضح ہے کہ تورات میں کہیں بھی صخرہ کی طرف رخ کر کے نماز پڑھنے کا حکم نہیںبیان ہوا ہے۔ اصل معاملہ یہ ہے کہ وہ جہاں سے بھی نکلتے، تابوت کو نصب کرتے اور اس کی طرف رخ کر کے نماز پڑھتے تھے۔ جب وہ بیت المقدس میں آئے تو انھوں نے اس تابوت کو صخرہ پر نصب کیا اور اس کی طرف رخ کر کے نماز پڑھی۔ پس جب تابوت کو اٹھا لیا گیا تو وہ صخرہ کی طرف رخ کر کے نماز پڑھنے لگے، کیونکہ یہ تابوت کی جگہ تھی۔ جہاں تک سامرہ (یہودیوں سے علیحدہ ہونے والا ایک گروہ) کا تعلق ہے تو وہ ارض شام میں موجود ایک پہاڑ کی طرف رخ کر کے نماز پڑھتے تھے۔ وہ اس کی تعظیم کرتے تھے اور اس کا قصد بھی کرتے تھے اور میں نے اس پہاڑ کو دیکھا ہے، وہ شہر ’نابلس‘ میں ہے اور میں (یعنی ابن قیم) نے جب اس فرقے کے علما سے بحث کی اور ان سے کہا کہ تمھارا قبلہ باطل اور بدعت ہے تو انھوں نے کہا کہ ان کے دین میں اس قبلہ کے بارے میں کہا گیا ہے کہ یہی صحیح قبلہ ہے اور یہودیوں نے قبلہ کے تعین میں خطا کھائی ہے، اللہ تعالیٰ نے تورات میں اسی پہاڑ کے استقبال کا حکم دیا ہے۔ پھر ان میں سے ایک نے اس پہاڑ کے استقبال کے بارے میں ایک نص پیش کی جس کے بارے میں اس کا گمان یہ تھا کہ یہ تورات کی آیت ہے تو میں نے کہا: یہ کہنا تورات کے بارے میں قطعی خطا ہے، کیونکہ تورات بنو اسرائیل پر نازل ہوئی اور وہ اس کے اول مخاطبین ہیں اور تم ان کی ایک فرع ہو اورتم نے تورات ان سے حاصل کی ہے اور یہ نص جو کہ تم پیش کر رہے ہو، اس تورات میں نہیں ہے جو کہ بنواسرائیل کے پاس ہے ا ور میں نے اس تورات کو دیکھا ہے اور اس میں یہ نص موجود نہیں ہے تو وہ (سامری عالم) مجھے کہنے لگا: تم ٹھیک کہہ رہے ہو، یہ نص ہماری خاص تورات میں ہے۔“</p>
			</blockquote>
			<p>۳۔ امام ابن تیمیہ اور امام ابن قیم کی اس رائے کی تائید قرآنی نصوص، احادیث مبارکہ اور بعض تابعین وتبع تابعین کی آرا سے بھی ہوتی ہے۔</p>
			<p>الف۔ اس رائے کی تائید میں چند ایک قرآنی دلائل درج ذیل ہیں:</p>
			<p>بنی اسرائیل کی غلامی کے زمانے میں، جبکہ وہ ابھی تک قوم فرعون کے ظلم سے آزاد نہیں ہوئے تھے، اللہ تعالیٰ نے ان کو یہ حکم دیا تھا:</p>
			<blockquote>
				<p><annotation lang="ar">وَّاجْعَلُوْا بُیُوْتَکُمْ قِبْلَۃً وَّاَقِیْمُوا الصَّلٰوۃَ۔ </annotation>(یونس۱۰: ۸۷)</p>
				<p> ”اور اپنے گھروں کو قبلہ رخ بناؤ اور نماز قائم کرو۔“</p>
			</blockquote>
			<p>یہاں بنی اسرائیل کو کس قبلے کی طرف رخ کرنے کا حکم دیا جا رہا ہے؟ کیا بیت المقدس کی طرف کہ جس کی بنیاد بقول عمار صاحب سینکڑوں سال بعد حضرت سلیمان کے دور میں رکھی جانی تھی؟ یہ آیت مبارکہ اس مسئلے میں نص قطعی کا درجہ رکھتی ہے کہ بنی اسرائیل کو بھی اپنی نمازوں میں جس قبلہ کی طرف رخ کرنے کا حکم دیا گیا تھا، وہ بیت اللہ ہی ہے، کیونکہ اس آیت میں قبلہ کا لفظ مطلقاً استعمال کیا گیا ہے یعنی مراد وہ قبلہ ہے جو کہ اس وقت اور اس سے ماقبل کی اقوام میں بطور قبلہ معروف تھا اور وہ سب کے نزدیک بیت اللہ ہی ہے۔ امام طبری اس آیت مبارکہ کی تفسیر میں صحابہ و تابعین کے اقوال نقل کرتے ہوئے لکھتے ہیں:</p>
			<blockquote>
				<annotation lang="ar"><p>عن مجاھد قال قال ابن عباس فی قولہ تعالٰی واجعلوا بیوتکم قبلۃ یقول وجھوا بیوتکم مساجدکم نحو القبلۃ ألا تری أنہ یقول فی بیوت أذن اللّٰہ أن ترفع۔</p></annotation>
				<p>”حضرت مجاہد فرماتے ہیں کہ ابن عباس نے <annotation lang="ar">’واجعلوا بیوتکم قبلۃ‘</annotation> کی تفسیر میں فرمایا ہے کہ اللہ تعالیٰ فرماتے ہیں: اپنے گھروں یعنی مساجد کو قبلہ رخ بناؤ۔ کیا تم نہیں دیکھتے کہ اللہ تعالیٰ فرماتے ہیں:  <annotation lang="ar">’فی بیوت أذن اللّٰہ أن ترفع‘</annotation> (اس آیت مبارکہ میں مساجدکے لیے ’بیوت‘ کا لفظ استعمال ہوا ہے)۔“</p>
				<annotation lang="ar"><p>عن سعید ابن جبیر عن ابن عباس واجعلوا بیوتکم قبلۃ یعنی الکعبۃ۔</p></annotation>
				<p>”حضرت سعید بن جبیر سے روایت ہے، وہ حضرت عبد اللہ بن عباس سے نقل کرتے ہیں کہ انھوں نے <annotation lang="ar">’واجعلوا بیوتکم قبلۃ‘</annotation> کی تفسیر میں فرمایا کہ قبلہ سے مراد ”کعبہ“ ہے۔“</p>
				<annotation lang="ar"><p>عن مجاہد بیوتکم قبلۃ قال نحو الکعبۃ حین خاف موسیٰ ومن معہ من فرعون أن یصلوا فی الکنائس الجامعۃ فأمروا أن یجعلوا فی بیوتھم مستقبلۃ الکعبۃ یصلون فیھا سرا۔</p></annotation>
				<p>”حضرت مجاہد سے روایت ہے، وہ فرماتے ہیں کہ <annotation lang="ar">’واجعلوا بیوتکم‘</annotation> سے مراد ہے کہ اپنے گھروں کو کعبہ کے رخ بناؤ۔ جب موسیٰ اور ان کے ساتھ ایمان لانے والوں نے اپنی عبادت گاہوں میں اکٹھے ہو کر نماز پڑھنے میں فرعون سے خوف محسوس کیا تو انھیں یہ حکم دیا گیا کہ وہ اپنے گھروں کو کعبہ کے رخ بنا لیں اور ان میں چھپ کے نمازپڑھیں۔“</p>
			</blockquote>
			<p>اسی طرح ارشاد باری تعالیٰ ہے:</p>
			<blockquote>
				<p><annotation lang="ar">وَلَئِنْ أَتَیْْتَ الَّذِیْنَ أُوْتُوا الْکِتَابَ بِکُلِّ آیَۃٍ مَّا تَبِعُوْا قِبْلَتَکَ وَمَا أَنْتَ بِتَابِعٍ قِبْلَتَہُمْ وَمَا بَعْضُہُم بِتَابِعٍ قِبْلَۃَ بَعْضٍ وَلَئِنِ اتَّبَعْتَ أَہْوَآئَ ہُمْ مِّنْ بَعْدِ مَا جَآئَ کَ مِنَ الْعِلْمِ إِنَّکَ إِذَاً لَّمِنَ الظَّالِمِیْنَ</annotation>۔ (البقرہ۲: ۱۴۵)</p>
				<p>”اور اگر آپ ان اہل کتاب کے پاس ہر قسم کی نشانی ہی کیو ں نہ لے آئیں، وہ آپ کے قبلے کی پیروی ہر گز نہ کریں گے اور نہ آپ ان کے قبلے کی پیروی کرنے والے ہیں اور ان میں بعض، ان کے بعض کے قبلے کی پیروی کرنے والے نہیں ہیں اور اگر آپ نے ان کی خواہشات کی پیروی کی، اس کے بعد کہ آپ کے پاس علم آ گیا تو تب آپ ظالموں میں سے ہو جائیں گے۔“</p>
			</blockquote>
			<p>اس آیت مبارکہ کے انداز خطاب سے معلوم ہو رہا ہے کہ اہل کتاب سے بھی اللہ تعالیٰ کا یہ مطالبہ ہے کہ وہ بیت اللہ کو اپنا قبلہ بنائیںجوکہ تمام انبیا کا قبلہ رہا ہے، لیکن اہل کتاب کی ضد اور اسلا م دشمنی کے بارے میں خبر دیتے ہوئے اللہ تعالیٰ اپنے نبی محمد صلی اللہ علیہ وسلم سے کہہ رہے ہیں کہ اگر آپ ان اہل کتاب کے پاس ہر قسم کی نشانی لے آئیں جس سے یہ ثابت ہوتا ہو کہ بیت اللہ ہی اصل قبلہ ہے، اہل کتاب کا بھی اور مسلمانوں کا بھی، تو پھر بھی یہ آپ کے قبلہ کی پیروی نہیں کریں گے۔</p>
			<p><annotation lang="ar">’وما أنت بتابع قبلتھم‘</annotation> میں <annotation lang="ar">’قبلتھم‘</annotation> سے یہ ثابت نہیں ہوتا کہ اللہ تعالیٰ نے بیت المقدس کو ان کا قبلہ بنایا ہے۔ اس کی دلیل آیت کا یہ اگلا ٹکڑاہے: <annotation lang="ar">’وما بعضھم بتابع قبلۃ بعض‘</annotation> کیونکہ اس بات پر تو اجماع ہے کہ اللہ تعالیٰ نے تین قبلے نہیں بنائے، جبکہ آیت مبارکہ میں اللہ تعالیٰ نے تین قبلوں کا تذکرہ کیا ہے۔ ایک مسلمانوں کا قبلہ جسے اللہ تعالیٰ نے ان کے لیے قبلہ مقرر کیا ہے، جیسا کہ اسی آیت مبارکہ کے سیاق و سباق سے واضح ہوتا ہے۔ دوسرا عیسائیوں اور تیسرا یہودیوں کا قبلہ ہے جنھوں نے اپنی خواہش اور آزادمرضی سے بیت المقدس کی مشرقی جانب اور قبۃ الصخرہ کو قبلہ بنا لیا تھا۔ امام ابن جریر طبری اس آیت مبارکہ کی تفسیر میں فرماتے ہیں:</p>
			<blockquote>
				<annotation lang="ar"><p>وما لک یا محمد سبیل اتباع قبلتھم وذلک أن الیھود تستقبل بیت المقدس لصلاتھا وأن النصارٰی تستقبل المشرق فأنی یکون لک السبیل الی اتباع قبلتھم مع اختلاف وجوھھا۔</p></annotation>
				<p>”اے محمد، آپ کے لیے ان کے قبلے کی پیروی کرنا جائز نہیں ہے اور یہ اس وجہ سے کہ یہوداپنی نماز میں بیت المقدس کی طرف، جبکہ نصاریٰ اس کے مشرقی حصے کی طرف رخ کرتے ہیں۔ اے نبی، آپ کیسے ان کے قبلے کی پیروی کریں گے، جبکہ خود ان میں آپس میں قبلے کے تعین میں اختلاف ہے۔“</p>
			</blockquote>
			<p> اسی طرح ارشاد باری تعالیٰ ہے:</p>
			<blockquote>
				<p><annotation lang="ar">اَلَّذِیْنَ اٰتَیْْنٰہُمُ الْکِتٰبَ یَعْرِفُونَہٗ کَمَا یَعْرِفُوْنَ اَبْنَآئَ ہُمْ۔</annotation>(البقرہ ۲: ۱۴۶)</p>
				<p>”جن لوگوں کو ہم نے کتاب دی (یعنی اہل کتاب) وہ اس (یعنی بیت اللہ کے قبلہ ہونے) کو اس طرح پہچانتے ہیں، جیسا کہ وہ اپنے بیٹوں کو پہچانتے ہیں۔“</p>
			</blockquote>
			<p> امام ابن جریر طبری اس آیت مبارکہ کی تفسیر میں لکھتے ہیں:</p>
			<blockquote>
				<annotation lang="ar"><p>یعرف ھؤلاء الأحبار من الیھود والعلماء من النصارٰی أن البیت الحرام قبلتھم و قبلۃ ابراہیم وقبلۃ الأنبیاء قبلک کما یعرفون أبنائھم۔</p></annotation>
				<p>”یہود و نصاریٰ کے علما یہ جانتے ہیں کہ مسجد حرام ان کا قبلہ ہے اور یہی حضرت ابراہیم اور آپ سے پہلے تمام انبیا کا قبلہ تھا، جیسا کہ وہ اپنے بیٹوں کو پہچانتے ہیں۔“</p>
			</blockquote>
			<p>اس آیت مبارکہ میں بعض مفسرین نے ’یعرفونہ‘ کی ’ہ‘ ضمیر کو اللہ کے رسول صلی اللہ علیہ وسلم کی طرف لوٹایاہے، لیکن ’ہ‘ ضمیر کو اللہ کے رسول صلی اللہ علیہ وسلم کی طرف لوٹانا قرآن کے سیاق وسباق کے خلاف ہے۔</p>
			<p>اسی طرح ارشاد باری تعالیٰ ہے:</p>
			<blockquote>
				<p><annotation lang="ar">وَاِنَّ فَرِیْقاً مِّنْہُمْ لَیَکْتُمُوْنَ الْحَقَّ وَہُمْ یَعْلَمُوْنَ۔</annotation>(البقرہ۲: ۱۴۶)</p>
				<p>”اور ان میں سے ایک گروہ حق بات (یعنی بیت اللہ ہی کے اصل قبلہ ہونے) کو جانتے بوجھتے چھپا رہا ہے۔“</p>
			</blockquote>
			<p>امام ابن جریر طبری <annotation lang="ar">’وان فریقا منھم لیکتمون الحق وھم یعلمون‘</annotation> کی تفسیر میں لکھتے ہیں:</p>
			<blockquote>
				<annotation lang="ar"><p>وذلک الحق ھو القبلۃ التی وجہ اللّٰہ عزوجل الیھا نبیہ محمدا صلی اللّٰہ علیہ وسلم یقول فول وجھک شطر المسجد الحرام التی کانت الأنبیاء من قبل محمد یتوجھون الیھا فکتمھا الیھود والنصارٰی فتوجہ بعضھم شرقا وبعضھم نحو بیت المقدس ورفضوا ما أمرہم اللّٰہ بہ۔ </p></annotation>
				<p>” ’الحق‘ سے مراد قبلہ ہے جس کی طرف رخ کرنے کا حکم اللہ تعالیٰ نے اپنے نبی کو دیا ہے۔ اللہ تعالیٰ اپنے نبی صلی اللہ علیہ وسلم کو حکم دے رہے ہیں کہ آپ مسجد حرام کی طرف اپنا رخ پھیر لیں جس کی طرف آپ سے پہلے تمام انبیا رخ کرتے تھے۔ پس یہود و نصاریٰ نے اصل قبلے (یعنی بیت اللہ) کو چھپا لیا اور کسی نے مشرق کی طرف رخ کیا اور کسی نے بیت المقدس کو اپنا قبلہ بنایااور انھوں نے اس کا انکار کیاجس کا اللہ تعالیٰ نے ان کو حکم دیا تھا۔“</p>
			</blockquote>
			<p>اسی طرح ارشاد باری تعالیٰ ہے:</p>
			<blockquote>
				<p><annotation lang="ar">اَلْحَقَّ مِنْ رَّبِّکَ فَلَاتَکُوْنَنَّ مِنَ الْمُمْتَرِیْنَ۔</annotation> (البقرہ۲: ۱۴۷)</p>
				<p>”یہ (یعنی بیت اللہ کا قبلہ ہونا) حق ہے آپ کے رب کی طرف سے، پس آپ (بیت اللہ کے ہی قبلہ ہونے میں) شک کرنے والوں میں سے نہ ہو جائیں۔“</p>
			</blockquote>
			<p>امام ابن جریر طبری اس آیت کی تفسیر میں لکھتے ہیں:</p>
			<blockquote>
				<annotation lang="ar"><p>أی فلا تکونن من الشاکین فی أن القبلۃ التی وجھتک نحوھا قبلۃ ابراھیم خلیلی علیہ السلام وقبلۃ الأنبیاء غیرہ۔ </p></annotation>
				<p>”اے نبی، آپ اس بارے میں بالکل بھی شک میں مبتلا نہ ہوں کہ جس قبلہ کی طرف ہم نے آپ کا رخ کیا ہے، وہی حضرت ابراہیم اور ان کے علاوہ تمام انبیا  کاقبلہ ہے۔“</p>
			</blockquote>
			<p>اسی طرح ارشاد باری تعالیٰ ہے:</p>
			<blockquote>
				<p><annotation lang="ar">وَلِکُلٍّ وِّجْھَۃٌ ھُوَ مُوَلِّیْھَا فَاسْتَبِقُوا الْخَیْرٰتِ۔</annotation>(البقرہ۲: ۱۴۸)</p>
				<p>”اور ہر ایک کے لیے ایک سمت ہے، وہ اس کی طرف اپنے آپ کو پھیرنے والا ہے۔ پس تم (اے مسلمانو)، نیکیوں میں سبقت لے جاؤ۔“</p>
			</blockquote>
			<p>امام طبری اس آیت مبارکہ کی تفسیر میں لکھتے ہیں:</p>
			<blockquote>
				<annotation lang="ar"><p>أی قد بینت لکم أیھا المؤمنون الحق وھدیتکم القبلۃ التی ضلت عنھا الیھود والنصارٰی وسائر الملل غیرکم فبادروا بالأعمال الصالحۃ شکرا لربکم۔</p></annotation>
				<p>”اے اہل ایمان، میں نے تمھارے لیے حق بات کو واضح کر دیا تھا اور اس قبلے کی طرف تمھاری رہنمائی کی ہے جس سے یہود و نصاریٰ اور تمھارے علاوہ تمام مذاہب بھٹک گئے تھے، پس تم اس پر اللہ کا شکر ادا کرنے کے لیے نیکی کے کاموں میں جلدی کرو۔“</p>
			</blockquote>
			<p>ب۔ بعض ایسی روایات بھی ملتی ہیں جن سے اس بات کی تائید ہوتی ہے کہ بیت المقدس یہود کا قبلہ نہیں ہے، بلکہ ان کا قبلہ بھی بیت اللہ ہی تھا۔ حضرت مجاہد فرماتے ہیں:</p>
			<blockquote>
				<annotation lang="ar"><p> کنا عند ابن عباس فذکروا الدجال أنہ قال مکتوب بین عینیہ کافر فقال ابن عباس لم أسمعہ ولکنہ قال أما موسٰی کأنی أنظر الیہ اذا انحدر فی الوادی یلبی۔ ۲۲؎</p></annotation>
				<p><annotation lang="ar"> </annotation>”ہم ابن عباس کے پاس تھے کہ لوگوں نے دجال کا تذکرہ کیا کہ آپ نے اس کے بارے میں کہا ہے کہ اس کی دونوں آنکھوں کے درمیان کافر لکھا ہوگا تو ابن عباس نے کہا: میں نے یہ بات اللہ کے رسول صلی اللہ علیہ وسلم سے نہیں سنی، بلکہ میں نے آپ سے سناہے، آپ کہہ رہےتھے کہ جہاں تک حضرت موسیٰ کا معاملہ ہے تو گویا کہ میں ان کو دیکھ رہا ہوں کہ وہ وادی میں تلبیہ کہتے ہوئے اتر رہے ہیں۔“</p>
			</blockquote>
			<p>یہ حدیث اس بات کی واضح دلیل ہے کہ انبیاے بنی اسرائیل بھی حج کرنے کے لیے بیت اللہ کا ہی قصد کرتے تھے۔ علامہ ابن حجر اس حدیث کی شرح میں لکھتے ہیں:</p>
			<blockquote>
				<annotation lang="ar"><p>و فی الحدیث أن التلبیۃ فی بطون الأودیۃ من سنن المرسلین۔ </p></annotation>
				<p>”اور اس حدیث میں اس بات کی دلیل ہے کہ وادیوں کے درمیان میں تلبیہ کہنا رسولوں کی سنت ہے۔“</p>
			</blockquote>
			<p>ایک دوسری روایت میںحضرت یونس بن متی کا بھی تذکر ہ ہے۔ حضرت ابن عباس سے روایت ہے:</p>
			<blockquote>
				<p><annotation lang="ar">عن ابن عباس أن رسول اللّٰہ مر بوادی الأزرق فقال أی واد ھذا قالوا ھذا وادی الأزرق فقال کأنی أنظر الی موسٰی وھو ھابط من الثنیۃ ولہ جؤار الی اللّٰہ عزوجل بالتلبیۃ حتی أتی علی ثنیۃ ھرشاء فقال أی ثنیۃ ھذا قالوا ثنیۃ ھرشاء قال کأنی أنظر الی یونس بن متی علی ناقۃ حمراء جعدۃ علیہ جبۃ من صوف خطام ناقتہ خلبۃ قال ھشیم یعنی لیف وھو یلبی۔</annotation>۲۳؎</p>
				<p>”حضرت ابن عباس سے روایت ہے کہ اللہ کے رسول صلی اللہ علیہ وسلم کا گزر وادی ازرق سے ہوا تو آپ نے سوال کیا کہ یہ کون سی وادی ہے؟ صحابہ نے کہا: یہ وادی ازرق ہے۔ اس پر آپ نے فرمایا: گویا کہ میںحضرت موسیٰ علیہ السلام کو گھاٹی سے اترتے ہوئے دیکھ رہا ہوں اور وہ بلند آواز سے تلبیہ کہہ رہے ہیں۔ پھرآ پ ہرشاء کی گھاٹی پر آئے اور آپ نے پوچھا: یہ کون سی گھاٹی ہے؟ صحابہ نے کہا: یہ ہرشاء کی گھاٹی ہے تو آپ نے فرمایا: گویا کہ میں یونس بن متی کودیکھ رہا ہوں کہ وہ ایک سرخ موٹی تازی مضبوط گوشت والی اونٹنی پر سوار ہیں اور انھوں نے اون کا ایک جبہ پہن رکھا ہے، ان کی اونٹنی کی لگام کھجور کے درخت کی چھال کی ہے اور وہ تلبیہ کہہ رہے ہیں۔“</p>
			</blockquote>
			<p>	اس روایت سے بھی معلوم ہوتا ہے کہ تمام انبیا بیت اللہ کاحج کرتے تھے۔ عمار صاحب بنو اسرائیل کے کسی ایک نبی کے بارے میں یہ ثابت کردیںکہ اس نے بیت المقدس کا حج کیا ہو۔</p>
			<p>اس روایت سے یہ بھی معلوم ہوتا ہے کہ حضرت موسیٰ، جن پر تورات نازل ہوئی، ان کا قبلہ بیت اللہ تھا۔ اگرعمار صاحب یہ کہتے ہیں کہ حضرت سلیمان کے دور میں بنو اسرائیل کا قبلہ تبدیل ہو گیا تھا توا س کی کیا دلیل ہے کہ پہلے ان کا قبلہ بھی وہی تھا جو کہ تمام انبیا کا تھا، پھر حضرت سلیمان کے دور میں ان کا قبلہ بیت المقدس قرار پایا؟ امر واقعہ یہ ہے کہ یہود نے اپنے اصل قبلہ، جو کہ حضرت موسیٰ کے زمانہ سے چلا آ رہا تھا، سے انحراف کرتے ہوئے اپنے مشورے اور اجتہاد سے بیت المقدس کو قبلہ مقرر کر لیا تھا، جیسا کہ امام طبری، امام ابن تیمیہ اور امام ابن قیم نے اس حقیقت کو واضح کیا ہے۔</p>
			<p> اسی طرح بعض صحیح احادیث میں بیت المقدس میں نماز پڑھنے کی فضیلت ایک عام مسجد میںنماز پڑھنے سے زیادہ بیان کی گئی ہے۔ اگربیت المقدس یہودیوں کا قبلہ اور عبادت گاہ ہے تو وہاں نماز پڑھنے کی کیا تک بنتی ہے؟ اللہ کے رسول صلی اللہ علیہ وسلم کا آخری طرز عمل یہ تھا کہ آپ چھوٹے چھوٹے معاملات میں بھی یہودیوں کی مخالفت کرتے تھے، چہ جائیکہ آپ مسلمانوں کو ان کے قبلے اور عبادت گاہ میں جا کر نمازپڑھنے کی ترغیب دلائیں۔</p>
			<p>ج۔ بعض تابعین اورتبع تابعین کی آرا سے بھی معلوم ہوتا ہے کہ قرون ثلاثہ میں یہ رائے بہت عام تھی کہ تمام انبیا کا قبلہ بیت اللہ ہی رہا ہے اور بیت المقدس کو قبلہ قرار دینا یہودیوں کی ایک اختراع تھی اور یہودیوں کی اسی اختراع کو اللہ تعالیٰ نے مسلمانوں کے لیے آزمایش بناتے ہوئے بیت المقدس کو کچھ عرصہ کے لیے ان کاعارضی قبلہ قرار دیا۔ ان میں سے چند ایک اقوال یہ ہیں:</p>
			<blockquote>
				<annotation lang="ar"><p>عن السدی: ’یعرفونہ کما یعرفون أبنائھم‘ یعرفون الکعبۃ أنھا ھی قبلۃ الأنبیاء کما یعرفون أبنائھم وروی عن قتادۃ والربیع بن أنس والضحاک نحو ذلک۔ </p></annotation>
				<p>”حضرت سدی سے روایت ہے کہ <annotation lang="ar">’یعرفونہ کما یعرفون ابنائھم‘</annotation> سے مراد یہ ہے کہ وہ یہ بات کہ کعبہ ہی تمام انبیا کا قبلہ ہے، اس طرح جانتے ہیں جس طرح کہ وہ اپنے بیٹوں کو جانتے ہیں۔ قتادہ، ضحاک اورربیع بن انس سے بھی اسی قسم کا مفہوم مروی ہے۔“</p>
				<annotation lang="ar"><p>عن الربیع قولہ تعالٰی: ’الذین آتیناھم الکتٰب یعرفونہ کما یعرفون أبنائھم‘ عرفوا قبلۃ البیت الحرام ھی قبلتھم التی أمروا بھا کما عرفوا أبنائھم۔</p></annotation>
				<p>”حضرت ربیع سے روایت ہے کہ آیت مبارکہ <annotation lang="ar">’الذین آتیناھم الکتٰب یعرفونہ کما یعرفون أبنائھم‘</annotation> سے مراد ہے کہ وہ جانتے ہیں کہ مسجد حرام ہی وہ قبلہ ہے جس کے استقبال کا ان کو حکم دیا گیا ہے، جیسا کہ وہ اپنے بیٹوں کو جانتے ہیں۔“</p>
				<annotation lang="ar"><p> عن الربیع ’الحق من ربک فلا تکونن من الممترین‘ یقول فلا تکونن فی شک من ذلک فانھا قبلتک وقبلۃ الأنبیاء قبلک۔ </p></annotation>
				<p>”حضرت ربیع سے مروی ہے، وہ <annotation lang="ar">’الحق من ربک فلا تکونن من الممترین‘</annotation> کے بارے میں کہتے ہیں: اس سے مراد یہ ہے کہ اے محمد، آپ اس بارے  میں کسی قسم کے شک وشبہ میں مبتلا نہ ہوں کہ کعبہ ہی آپ کا بھی اور آپ سے پہلے انبیا کا بھی قبلہ تھا۔“</p>
				<annotation lang="ar"><p>عن أبی العالیۃ قال: قال اللّٰہ لنبیہ: ’الحق من ربک فلا تکونن من الممترین‘ فیقول لا تکونن فی شک یامحمد ان الکعبۃ ھی قبلتک وکانت قبلۃ الأنبیاء قبلک۔ </p></annotation>
				<p>”حضرت ابو العالیہ سے روایت ہے کہ اللہ تعالیٰ نے اپنے نبی سے کہا ہے: <annotation lang="ar">’الحق من ربک فلا  تکونن من الممترین‘</annotation>، اللہ تعالیٰ فرماتا ہے کہ اے محمد، آپ اس بارے میں کسی قسم کے شک میں مبتلا نہ ہوں کہ کعبہ ہی آپ کا بھی قبلہ ہے اور آپ سے پہلے تمام انبیا کا بھی قبلہ تھا۔“</p>
				<annotation lang="ar"><p>عن أبی العالیۃ ’ولکل وجھۃ ھو مولیھا‘ قال للیھود وجھۃ ھو مولیھا وللنصرانی وجھۃ ھو مولیھا وھداکم اللّٰہ أنتم ایتھا الأمۃ القبلۃ التی ھی القبلۃ وروی عن مجاھد أحد قولیہ والضحاک وعطاء والسدی والربیع نحوذلک۔ </p></annotation>
				<p>”حضرت ابو العالیہ <annotation lang="ar">’ولکل وجھۃ ھو مولیھا‘</annotation> کے بارے میں فرماتے ہیں کہ یہود کے لیے ایک جہت ہے جس کی طرف وہ رخ کرتے ہیں، اسی طرح عیسائیوں کے لیے ایک جہت ہے جس کی طرف وہ رخ کرتے ہیں، اور اے امت مسلمہ، اللہ تعالیٰ نے تمھاری اس قبلے کی طرف رہنمائی کی ہے جو کہ اصل قبلہ ہے۔ اس آیت کی تفسیر میں امام مجاہد کے دو اقوال میں سے ایک قول یہی ہے۔ اس کے علاوہ ضحاک، عطا، سدی اور ربیع سے بھی اس قسم کا قول نقل کیا گیا ہے۔“</p>
			</blockquote>
			<p> د۔ دلیل استصحاب سے بھی یہ ثابت ہوتا ہے کہ یہود کااصل قبلہ بیت اللہ ہی ہے۔ ڈاکٹر وہبہ الزھیلی استصحاب کی تعریف کرتے ہوئے لکھتے ہیں:</p>
			<blockquote>
				<annotation lang="ar"><p>وعند الأصولیین ھو الحکم بثبوت أمر أو نفیہ فی الزمان الحاضر أو المستقبل، بناء علی ثبوتہ أو عدمہ فی الزمان الماضی، لعدم قیام الدلیل علی تغییرہ۔ ۲۴؎</p></annotation>
				<p><annotation lang="ar"> </annotation> ”اصولیین کے نزدیک، زمانۂ حال یا مستقبل میں، کسی حکم کے ثبوت یا عدم ثبوت کی بنیاد، ماضی میں اس حکم کے ثبوت یاعدم ثبوت پر رکھنا، جبکہ اس حکم کے تبدیل ہونے کی کوئی دلیل نہ ہو، استصحاب کہلاتا ہے۔“</p>
			</blockquote>
			<p>قرآنی نصوص، احادیث صحیحہ اور اجماع امت سے یہ بات ثابت ہے کہ حضرت ابراہیم اور ان کی اولاد بنو اسرائیل اور بنو اسماعیل کا قبلہ بیت اللہ تھا۔ اب اگر کوئی شخص اس بات کا دعویٰ کرتا ہے کہ حضرت سلیمان کے زمانے میںبیت اللہ کو منسوخ کر کے، بیت المقدس کو بنو اسرائیل کا قبلہ مقرر کیا گیاتو اس پر واجب ہے کہ وہ اس بات کی دلیل پیش کرے کہ بیت اللہ کو بنو اسرائیل کے لیے بطور قبلہ منسوخ کر دیا گیا ہے۔ کیا اسرائیلیات (کتاب مقدس) میں اس نسخ کی کوئی دلیل ہے؟</p>
			<p>خلاصۂ کلام یہ ہے کہ بیت المقدس مسلمانوں کا تو عارضی طور پر قبلہ مقرر کیا گیا، لیکن یہ یہود کا قبلہ کبھی بھی نہیں رہا۔ قرآن و حدیث تو کیا، اسرائیلیات (کتاب مقدس) میں بھی کوئی ایک بھی ایسی نص نہیں ہے کہ جس سے یہ واضح ہو تا ہو کہ اللہ تعالیٰ نے یہود کے لیے بیت المقدس کو قبلہ مقرر کیا تھا، بلکہ قرآنی آیات، بہت ساری روایات، تاریخی حقائق اور ائمۂ سلف کی آرا اس موقف کی تائید کرتی نظر آتی ہیں کہ یہود کا قبلہ بیت اللہ ہی تھا۔ جب یہ ثابت ہوا کہ بیت المقدس نہ تو یہود کی عبادت گاہ ہے اور نہ ہی یہ ان کا قبلہ ہے تو یہ دعویٰ بھی باطل ہے کہ بیت المقدس پر یہودیوں کا حق ہے، بلکہ حق بات تو یہ ہے کہ بیت المقدس ’وما جعلنا القبلۃ التی کنت علیھا‘ کے مطابق مسلمانوں کی عبادت گاہ اور سابقہ قبلہ ہے، اس لیے وہی اس کی تولیت کا بھی شرعی حق رکھتے ہیں۔</p>
			<p>دوسروں کے موقف میں شکوک و شبہات پیدا کرنا اور اپنے موقف کے اثبات کے لیے ایک دلیل بھی پیش نہ کر سکنا، اگر اہل فن کے ہاں تحقیق اسی کو کہتے ہیں تو واقعتا عمار صاحب کا مضمون ایک تحقیقی مقالہ ہے، کیونکہ عمار صاحب نے اپنے پورے مضمون میںیہی کام کیا ہے۔ میں نے عمار صاحب کے مضمون کا کئی دفعہ بغور مطالعہ کیا، لیکن اس طویل مضمون میں مجھے سوائے حضرت سلیمان کی دعا کے کوئی اور عبارت ایسی نظر نہیں آئی کہ جسے عمار صاحب نے بیت المقدس کو یہود کا قبلہ ثابت کرنے کے لیے پیش کیا ہو۔ عمار صاحب سے گزارش ہے کہ انھوں نے علما کے موقف کا رد تو بہت اچھا کر دیا ہے، اب ذرا اپنے موقف کو ثابت کرنے کے لیے بھی کوئی دلیل پیش کریں۔ دوسروں کے موقف کا رد کرنے کا مطلب یہ نہیں ہے کہ آپ کا موقف ثابت ہو گیا ہے۔</p>
		</section>
	</body>
</document>