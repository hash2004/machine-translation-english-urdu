<document>
	<meta>
		<title>راجن پور: 22 دن میں گینگسٹرزکوکنٹرول نہ کیا جا سکا</title>
		<author>
			<name>آئی بی سی اُرو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/23230/</link>
			<copyright-holder>آئی بی سی اردو</copyright-holder>
		</publication>
		<num-words>628</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ڈیرہ غازی خان، لاہور : راجن پور کے کچے میں 'چھوٹو گینگ' کے خلاف آپریشن 22 ویں روز میں داخل ہو چکا ہے تاہم ڈاکوؤں کے خلاف باقاعدہ آپریشن تاحال شروع نہیں کیا گیا۔</p>
			<p>میڈیا رپورٹس کے مطابق ڈاکوؤں کو انجام تک پہنچانے کیلئے فورسز بھاری ہتھیاروں سے لیس ہیں البتہ گن شپ ہیلی کاپٹر سے بھی کارروائی کی تیاری کی گئی ہے۔</p>
			<p>آپریشن کے 22 ویں روز بھی کچے میں سیکیورٹی فورسز نے چھوٹو گینگ کو چاروں طرف سے گھیر رکھا ہے اور گنگسٹرز کے بھاگنے کے تمام راستے بند ہیں۔</p>
			<p>اس علاقے میں زیادہ تر گینگسٹرز کے خاندان آباد ہیں تاہم پھر بھی کرفیو نافذ کر دیا گیا ہے جبکہ ہیلی کاپٹرز سے فضائی نگرانی بھی کی جا رہی ہے، دریا میں کشتیوں کے ذریعے آمدورفت بھی مکمل طور پر بند کر دی گئی ہے۔</p>
			<p>گزشتہ فورسز کی جانب سے گینگسٹرز کو ہتھیار ڈالنے کے لیے حتمی ڈیڈ لائن دی گئی تھی لیکن ان ڈاکوئوں نے ہتھیار نہیں ڈالے۔</p>
			<p>رپورٹ کے مطابق فورسز اور ڈاکوؤں کے درمیان فائرنگ کا تبادلہ بھی ہوا۔</p>
			<p>رپورٹس کے مطابق کچہ جمال میں چھوٹو گینگ کے 200 سے زائد ڈاکو محصور ہیں، فورسز نے کچے کے اطراف چار کلومیٹر کا علاقہ خالی کروا لیا ہے۔</p>
			<p>علاقے میں موبائل فون سروس بھی معطل ہے۔</p>
			<p>آپریشن کے باعث رحیم یار کے اسپتالوں میں ایمرجنسی نافذ کر دی گئی ہے ۔۔</p>
			<blockquote>
				<p>مقدمہ درج</p>
			</blockquote>
			<p>کچے میں آپریشن میں ہلاک اور مغوی پولیس اہلکاروں کا مقدمہ تھانہ بنگلہ اچ میں درج کر لیا گیا۔</p>
			<p>ایف آئی آر میں دہشت گردی اور قتل کی دفعات شامل کی گئیں۔</p>
			<p>رپورٹ کے مطابق اہلکاروں کی ہلاکت اور اغوا کا مقدمہ 80 افراد کے خلاف درج کیا گیا ہے۔</p>
			<p>راجن پور کے کچے کے علاقوں میں شروع کیے گئے آپریشن کے دوران چھوٹو گینگ کی جانب سے اب تک کم از کم 6 پولیس اہلکار ہلاک اور 24 کو یرغمال بنایا جا چکا ہے.</p>
			<p>گزشتہ روز رپورٹ میں باخبر ذرائع کے حوالے سے بتایا گیا تھا کہ 'چھوٹو گینگ' نے یرغمال بنائے گئے 24 پولیس اہلکاروں میں سے چند کو رہا کرتے ہوئے بقیہ اہلکاروں کی رہائی کے بدلے محفوظ راستے کا مطالبہ کر دیا، تاہم مذکورہ ذرائع نے یہ نہیں بتایا تھا کہ کتنے اہلکاروں کو رہا کیا گیا.</p>
			<p>آپریشن سے منسلک ایک سینیئر پولیس افسر نے  بتایا کہ گینگ اپنی خواتین اور بچوں کو بچانے کے لیے ان مغوی اہلکاروں کا انسانی شیلڈ کے طور پر استعمال کر رہا ہے، جن کی تعداد 250 سے 300 کے درمیان ہے.</p>
			<blockquote>
				<p>آپریشن 'ضرب آہن'</p>
			</blockquote>
			<p>ضلع راجن پور کے کچے کے علاقے میں 'چھوٹو گینگ' کے خلاف گزشتہ کئی دنوں سے جاری آپریشن 'ضرب آہن' میں پولیس کی ناکامی پر 14 اپریل کو فوج کو طلب کیا گیا تھا.</p>
			<p>یہ پیش رفت وفاقی وزارت داخلہ کی جانب سے راجن پور کی تحصیل روجھان میں جرائم پیشہ افراد کے خلاف ملٹری آپریشن کی منظوری کے بعد سامنے آئی تھی.</p>
			<p>جس کے بعد 15 اپریل کو راجن پور کے کچے کے علاقے میں باضابطہ فوجی آپریشن کا آغاز کرتے ہوئے 'چھوٹو گینگ' کے ٹھکانوں پر گن شپ ہیلی کاپٹروں سے شیلنگ کی گئی۔</p>
			<p>اتوار کے روز کوبرا ہیلی کاپٹرز سے شدید شیلنگ اور علاقے کی نگرانی کے لیے ڈرون کیمرا اور سیٹلائٹ ٹیکنالوجی کے استعمال کے بعد سیکورٹی فورسز نے آگے کی جانب پیش قدمی کی اور مجرمان کے ٹھکانوں تک پہنچنے کے لیے آرمی کے کمانڈوز نے دھواں بموں کا استعمال کیا۔</p>
			<p>اس سے قبل رحیم یار خان میں پنجاب پولیس کے آئی جی مشتاق احمد سکھیرا کا پریس کانفرنس کے دوران کہنا تھا کہ چھوٹو گینگ کے 100 سے زائد سہولت کاروں کو گرفتار کیا جا چکا ہے۔</p>
			<p>انہوں نے کہا کہ بدنام زمانہ مجرمان کو مبینہ طور پر سہولت فراہم کرنے والے پولیس افسران کی فہرست بھی مرتب کرلی گئی ہے، اور اگر ان پر الزام ثابت ہوا تو انہیں عبرت ناک سزا دی جائے گی۔</p>
		</section>
	</body>
</document>
