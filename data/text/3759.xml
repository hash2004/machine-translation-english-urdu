<document>
	<meta>
		<title>میرا بیٹا امجد مجھے تنہا چھوڑ گیا.</title>
		<author>
			<name>عالیہ احمد</name>
			<gender>Female</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/28255/</link>
			<copyright-holder>آئی بی سی اردو</copyright-holder>
		</publication>
		<num-words>745</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>امجد صبح سحری کےپروگرام سے واپس آیا تو میں نے اُس کو آواز دے کر اپنے پاس بلایا اور پروگرام میں رونے کی وجہ پوچھی تو اُس نے بے ساختہ کہا کہ "اماں دل بہت اداس ہو رہا ہے"۔ میں نے اُسے اپنے پاس بلایا اور اُس کے سر پر ہاتھ پھیرتے ہوئے پوچھا کہ کیا بات ہے مُنے تم اتنے بڑے ہو گئے کہ اماں سے باتیں چھپاؤ گے۔</p>
			<p>یہ بات سنتے ہی اس کی آنکھوں میں آنسو جھلکے اور کہنے لگا امی بس دل بہت عجیب ہو رہا ہے اور پتہ نہیں بس اللہ خیرکرے ، آپ فکر نہ کریں انشاء اللہ کل تک سب ٹھیک ہو جائے گا بس اپنا خیال رکھیں ، آپ کو اپنے پوتے پوتیوں کی خوشیاں دیکھنی ہیں۔ یہ کہتے ہوئے وہ مسکرایا اور مجھے تسلی دے کر اپنے کمرے کی طرف چلا گیا۔</p>
			<p>مگر نہ جانے کیوں میرا دل بہت عجیب سا ہو گیا ، ایسا لگ رہا تھا کہ کلیجہ باہر آجائے گا، میں اُس کے کمرے میں گئی اور امجد کو آواز دی کہ امجد بیٹا ذرا بات سُنو ، وہ کمرے سے باہر آیا تو کہنے لگا اماں خیریت تو ہے کیوں پریشان ہو رہی ہیں ؟ وہ میرے پاس آیا اور مجھے میرے کمرے میں لے کر گیا اور مجھے تسلیاں دینے لگا۔ میری جب گھڑی پر نظر پڑی تو صبح کے 8 بج گئے تھے میں نے اُس کو بولا کہ جاؤ تم سوجاؤ ، تمھیں صبح جلدی اٹھنا ہے اور پھر پورا دن مصروف رہو گے۔</p>
			<p>اُس نے مسکراتے ہوئے کہا اماں ایک دو دن کی بات ہے پھر تو بس سکون کی نیند سونا ہے، ساری تھکن دور ہو جائے گی اور یہ جو آپ میری فکر کرتی ہیں نا اس کی عادت ختم کر دیں ، یہ کہہ کر اُس نے میری آنکھیں بند کروائیں اور اپنے کمرے میں چلا گیا، اُس روز وہ اپنی حمد "کرم مانگتا ہوں ، عطاء مانگتا ہوں "مستقل گنگناتا رہا۔</p>
			<p>جاتے جاتے مجھ سے پوچھنے لگا اماں یہ مغفرت کا عشرہ چل رہا ہے نا ؟ میں نے کہا ہاں تو کہنے لگا اللہ ہماری عبادتوں کو قبول کرے اور ہم سب کی مغفرت کا اعلان کر دے، آمین ۔۔ صبح میری جب 11 بجے کے قریب آنکھ کھلی تو امجد اٹھا ہوا تھا اور کمرے کے ایک کونے میں بیٹھا ہوا تھا، میں نے اُس سے طبیعت پوچھی تو کہنے لگا جی ابھی تو ٹھیک ہے۔</p>
			<p>اپنے بچوں کو اٹھایا اور کہا کہ مجھے دادا کا کلام "لوٹ کر میں نہ جاؤں گا خالی" سناؤ ، جس پر میرے پوتے نے کہا کہ بابا آج نہیں کل سنا دوں گا آج میرا دل نہیں چاہ رہا، جس پر اُس نے بے ساختہ جواب دیا کہ "ابھی بابا فرمائش کر رہے ہیں کہ تو نہیں سنُا رہے پھر جب تمھارا سنانے کا دل چاہے گا تو میں نہیں سنوں گا"۔</p>
			<p>بس اسی اثناء ظہر کی اذان ہوئی اُس نے فرمائش پر لال کرُتا نکلوا کر پہنا، نمازادا کر کے کہیں کام سے جانے کی تیاری کرنے لگا، میں نے نماز سے فارغ ہو کر اُس سے پوچھا بیٹا کہاں جا رہے ہو، تو اُس نے برجستہ جواب دیا کہ "ابا کے پاس "میں نے کہا صبح سے کیا فالتو بکے جا رہا ہے، تو ہنستے ہوئے کہنے لگا اماں فکر نہیں کرو میں واپس ضرور آؤں گا، میں نے اُسے نکلتے ہوئے تاکید کی کہ زیادہ دھوپ میں مت نکلنا گرمی بہت زیادہ ہے، تو کہنے لگا امی گاڑی سے نہیں اتروں گا اب خوش ہو جائیں۔</p>
			<p>یہ کہتے ہوئے اُس نے اجازت لی اور اپنے بھائی کے ہمراہ کسی کام سے روانہ ہو گیا، اس دوران میرا دل مستقل گھبرا رہا تھا، دوپہرگھرپرلائٹ نہ ہونے کے سبب پڑوسی نے اطلاع دی کہ امجد کی گاڑی پر فائرنگ ہوئی ہے اور تھوڑی ہی دیر میں اُس کے انتقال کی خبر ملی تو میں نے خدا سے دعا کی کہ اللہ کرے یہ خبر جھوٹی ہو مگر کچھ ہی دیر میں اس خبر کی تصدیق ہو گئی۔</p>
			<p>اس بات کے ساتھ شہید کی والدہ کا بندھن ٹوٹ گیا اور وہ زاروقطار رونے لگیں، جھریوں والے ہاتھوں سے اپنے منہ کو چھپایا اور ہچکیوں کے ساتھ یہ کہا کہ "امجد اپنے بابا کے پاس چلا گیا" ۔ وہ مجھے اکیلا چھوڑ کر چلا گیا اسی اثناء میں کمرے میں بیٹھے ایک بزرگ نے کہا کہ امجد مرا نہیں ہے بلکہ وہ آج سے زندہ ہوا ہے، اب ہر گھر میں امجد کا ذکر ہوگا کیونکہ میرا بیٹا شہید ہوا ہے۔</p>
			<p>نوٹ: امجد صابری کی والدہ کے یہ تاثرات ان کی رہائش گاہ پر میڈیا سے گفتگو کے دوران قلم بند کیے گئے ہیں۔</p>
		</section>
	</body>
</document>
