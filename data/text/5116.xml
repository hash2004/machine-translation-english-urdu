<document>
	<meta>
		<title>بیروت میں دو خودکش حملے ، 37 افراد ہلاک</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9623/</link>
			<copyright-holder>آئی بی سی اردو</copyright-holder>
		</publication>
		<num-words>202</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>لبنان کے دارالحکومت بیروت کے جنوبی مضافات میں دو خود کش بم دھماکوں کے نتیجے میں کم از کم 37 افراد ہلاک اور درجنوں زخمی ہو گئے۔</p>
			<p>لبنان کے وزیر داخلہ نوحد میکنوک کے مطابق خودکش دھماکے حزب اللہ کے مضبوط گڑھ میں ہوئے۔</p>
			<p>سیکیورٹی ذرائع کے مطابق برج البراجینہ کے رہائشی اور کمرشل علاقے میں یہ دھماکے لگ بھگ بیک وقت ہوئے۔</p>
			<p>لبنانی وزیر داخلہ نے بتایا کہ حملہ آور پیدل آئے اور انہوں نے بارودی جیکٹیں پہن رکھی تھیں۔</p>
			<p>انہوں نے مزید بتایا کہ ایک تیسرا خودکش حملہ آور بھی تھا جو اپنے ہی ایک ساتھی کے دھماکے میں مارا گیا۔</p>
			<p>یہ دھماکے حزب اللہ کے زیرتحت چلنے والے ہسپتال کے قریب ہوئے اور یہ اس مسلح گروپ کے مضبوط گڑھ میں ایک سال بعد ہونے والے پہلے دھماکے تھے۔</p>
			<p>خیال رہے کہ شام میں جاری خانہ جنگی میں حزب اللہ کے جنگجو صدر بشار الاسد کی فورسز کے ساتھ مل کر لڑتے ہیں۔</p>
			<p>دھماکوں کے بعد امدادی ادارے فوری طور پر متاثرہ جگہوں پر پہنچے اور زخمیوں کو طبی امداد فراہم کی۔</p>
			<p>بیروت کے جنوبی مضافات میں فوج نے ہر داخلی راستے پر اپنے چیک پوائنٹس قائم رکھے ہیں جبکہ حزب اللہ کی اپنی سیکیورٹی فورسز بھی ہائی الرٹ رہتی ہے۔</p>
		</section>
	</body>
</document>
