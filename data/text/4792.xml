<document>
	<meta>
		<title>زین قتل کیس کا آخری گواہ بھی منحرف ہو گیا</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/8290/</link>
			<copyright-holder>آئی بی سی اردو</copyright-holder>
		</publication>
		<num-words>179</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>زین قتل کیس کے مرکزی ملزم اور سابق وزیرمملکت صدیق کانجو کے بیٹے مصطفی کانجو کے خلا ف قتل کے مقدمہ میں آخری گواہ بھی منحرف ہو گیا،</p>
			<p>عدالت نے آئندہ سماعت پر 6 سرکاری گواہوں کو شہادتوں کے لئے طلب کر لیا۔ انسداد دہشت گردی کی خصوصی عدالت کے جج قاسم خان نے کیس کی سماعت کی۔</p>
			<p>عدالت کے روبرو مصطفی کانجو سمیت 5 ملزموں کو عدالت میں پیش کیا گیا۔ عدالت نے واقعہ کے ایک اور گواہ کا بیان قلمبند کیا۔</p>
			<p>عدالت کے روبروقاسم نامی گواہ بھی اپنے پہلے بیان سے منحرف ہو گیا۔منحرف ہونے والے گواہ نے اپنابیان قلمبند کراتے ہوئے موقف اختیار کیا کہ وہ وقوعہ پر موجود نہیں تھا اور نہ ہی اس نے کسی کو فائرنگ کرتے دیکھا اسی وجہ سے وہ فائرنگ کرنے والے ملزم کی شاخت نہیں کر سکتا۔</p>
			<p>اس سے پہلے اسی مقدمہ کے مدعی سہیل افضل کے علاوہ گیارہ گواہ بھی ملزم کی شاخت نہیں کر سکے۔</p>
			<p>انسداد دہشت گردی کی خصوصی عدالت نے مقدمہ کی مزید کارروائی 21 اکتوبر تک ملتوی کرتے ہوئے کیس کے سرکاری گواہوں کو شہادتوں کے لئے طلب کر لیا۔</p>
		</section>
	</body>
</document>
