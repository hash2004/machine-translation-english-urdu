<document>
	<meta>
		<title>اقوام متحدہ بھی جاگ گئی</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/3967/</link>
			<copyright-holder>آئی بی سی اردو</copyright-holder>
		</publication>
		<num-words>267</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>اراکان روہنگیا یونین کے ڈائریکٹر جنرل ڈاکٹر وقارالدین نے عالمی برادری پر زور دیا ہے کہ پناہ کی تلاش میں سرگرداں روہنگیا مسلمانوں کی باعزت وطن واپسی اور شہریت کی بحالی کیلئے حکومتِ برما پر سفارتی دباؤڈالا جائے۔</p>
			<p>گلوبل روہنگیا سینٹر کے پاکستان سیکرٹریٹ سے جاری کردہ پریس بیان کے مطابق جنیوا میں منعقدہ اقوامِ متحدہ کے 29 ویں سیشن برائے انسانی حقوق کونسل کے دوران او آئی سی کے خصوصی سفارتی اجلاس کے ستاون ممبر ممالک کے مندوبین سے اظہارخیال کرتے ہوئے اراکان روہنگیا یونین کے ڈائریکٹر جنرل ڈاکٹر وقار نے کہا کہ روہنگیا مسلمانوں کے حقوق کی پامالی کی روک تھام عالمی برادری کی مشترکہ ذمہ داری بنتی ہے.</p>
			<p>اراکان روہنگیا یونین میانمار میں بسنے والے روہنگیا مسلمانوں کے حقوق کیلئے سرگرم دنیا بھر کی مختلف نمائندہ تنظیموں پر مشتمل اتحاد ہے۔</p>
			<p>انہوں نے برما حکومت کی جانب سے حالیہ متعارف کردہ گرین کارڈ اور وائٹ کارڈ اسکیم اورروہنگیا مخالف قوانین کو تنقید کا نشانہ بناتے ہوئے کہا کہ پناہ کی تلاش میں کھلے سمندروں میں بھٹکنے والے روہنگیا مسلمانوں کے کرب و تکلیف کو سمجھا جائے.</p>
			<p>روہنگیا پناہ گزینوں کی حالیہ دریافت ہونے والی اجتماعی قبریں انسانیت کیلئے عظیم سانحہ ہیں۔</p>
			<p>ڈاکٹر وقار کا کہنا تھا کہ عالمی برادری کو روہنگیا کے مظلوم مسلمانوں کے ساتھ ان کے بنیادی انسانی حقوق کی بازیابی بشمول نقل و حرکت کی آزادی، شادی، عبادات ، حصولِ تعلیم اور سب سے زیادہ اہم ترین شہریت کی بحالی کیلئے تعاون میں اضافہ تیز کرنا ہوگا،</p>
			<p>اجلا س کے دوران اقوام متحدہ انسانی حقوق کونسل کی جانب سے روہنگیا مسلمانوں کی حالت زار کے حوالے سے کوریج کو بھی زیربحث لایا گیا۔</p>
		</section>
	</body>
</document>
