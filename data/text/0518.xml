<document>
	<meta>
		<title>لبرل ازم کی صبح کب طلوع ہوگی؟</title>
		<author>
			<name>ایاز امیر</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/12122/</link>
			<copyright-holder>آئی بی سی اردو</copyright-holder>
		</publication>
		<num-words>1575</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>اپنے قیام کے وقت سے ہی پاکستان میں اسلام موجود تھا، بلکہ اس کے مطالبے کی وجہ ہی مسلمانوں کا جداگانہ تشخص تھا، لیکن پھر اس میں نائٹ کلب بھی تھے۔ ہمارے سب سے جدید کاسموپولیٹن شہر، کراچی میں ان کی تابانی جلوہ گر تھی اور وہ کسی کی طبع نازک پر گراں نہ گزرتی۔ اُن دنوں عقیدہ اور بر ِ صغیر کی مخصوص تفریح اپنی اپنی راہوں پر گامزن ، مگرکوئی الجھائو یا ٹکرائو نہ تھا۔ گناہ گاروں کو انجام سے خبردار کرنے والی گرجدار تقریریں بھی سنائی دیتیں تو شام کو بار بھی کھل جاتے ۔ لاہور کے فلیٹیز ہوٹل میںباقاعدگی سے رقص شوکا انعقاد ہوتا ،جن کے اشتہارات شمالی پاکستان کے اُس وقت کے سب سے بڑے اخبار، پاکستان ٹائمز، میںتصاویر کے ساتھ شائع ہوتے تھے۔ جم خانہ اور لارنس گارڈن(جو حب الوطنی کا دور شروع ہوتے ہی باغ ِ جناح بن گیا) کے کاسموپولیٹن کلب شام ہوتے ہی قہقہوں سے گھونجنے لگتے، زندگی رقص کناں دکھائی دیتی، موسیقی دل کے تار چھیڑ دیتی ۔</p>
			<p>یہ سب خوش ظرفیاں لاہور کے اسلامی تشخص کو مجروح نہیں کرتی تھیں۔ بر ِ صغیرنے تقسیم کا قہر جھیلا ، پنجاب کے دریاخون سے سرخ ہوئے ، لاکھوں افراد کو ہجرت کا عذاب سہنا پڑا ، زندگی مجروح ہوئی اور پھر تقسیم کے ہنگاموں کے بعد یہاں ہندوئوں اور سکھوں کی متروکہ جائیداد پر قبضے کے لئے ہاہاکار مچ گئی۔اس پر مستزاد، دستور ساز اسمبلی نے آئین سازی پر توجہ دینے کی بجائے قرار داد ِ مقاصد منظور کرتے ہوئے سیاست پرعقیدے کی بخیہ گری کرنا بہتر سمجھا، لیکن ہنگامۂ سود و زیاںسے بالاتر،سفر ِزیست اپنی پوری رعنائیوںسے جاری تھا ، عوام کے جمالیاتی ذوق پر شام کی رنگینی جلوہ گردکھائی دیتی اور نائٹ کلبوں کی رونق، بار کی مستی اور دیدہ زیب پیراہن میں پریاں قطار اندرقطار حسن ِ بے پروا کو بے نقاب کرتیں ۔ اس دوران اہل ِایمان مذہبی اجتماعات میں شرکت کر کے ایمان تازہ کرتے، نماز ِ جمعہ کا اہتمام ہوتا، رمضان آتا تو روزے رکھے جاتے ۔ درحقیقت اُس وقت کے پاکستان کی قبا ئے صفات میں ان دونوں متضاد رنگوں کے جلوے نمایاں تھے، اور کوئی معترض نہ تھا، کہ یہی زندگی ہے۔ زاہدکی سلطنت قائم تھی تو رند بھی سکندری سے محروم نہ تھے۔</p>
			<p>سعادت حسن منٹو کو فحش نگاری پر مقدمات کا سامنا کرنا پڑسکتا تھا لیکن اگر وہ پیاس بجھانا چاہتے بشرطیکہ اُن کی جیب میں پیسے ہوتے تو بار کھلے تھے، کوئی پابندی نہ تھی۔ یقینا استاد بڑے غلام علی خان صاحب اور ساحر لدھیانوی کا پاکستان چھوڑ کر ہندوستان چلے جانا ہمارے لیے ایک قومی نقصان تھا ۔ آج دنیا ماحولیاتی تبدیلیوں پر پریشان ہے، ہماری پریشان کن تبدیلیوںکا دور وہ تھاکیونکہ اُس وقت عقیدے کا توانا ہوتا ہو ابیانیہ مہذب فنون کی لے سے ہم آہنگ نہ تھا۔ جبر سے فضاگہری ہونے لگی تھی، لیکن بہرحال تازہ ہوا کے جھونکوں کی گنجائش موجود تھی۔ تقدیس کی گھن گرج بلند تھی لیکن ابھی تک کسی نے دکانیں بندکرانے کی دھمکی نہیں دی تھی۔ نائٹ کلبوں کی رونق جاری تھی۔ اُن دنوں سیاسی جمہوریت کا عمل ادھورا تھا، آئین تشکیل دینے میں ہم ناکام اور حکومتوں کا آنا جانا لگا ہوا تھا جبکہ پنجاب کے طاقتور جاگیردار سیاست دانوں اور ہندوستان سےآنےوالے اردواسپیکنگ تعلیم یافتہ افراد پر مشتمل افسرشاہی کے تباہ کن اشتراک نے بنگالیوں کو میز پر مساوی حقوق دینے کے تصور کو پسند نہ کیا ، یہ سب کچھ ایک طرف، لیکن سماجی آزادیاں گھٹن کا شکار نہیں ہوئی تھیں ۔ جس کسی کی بھی جیب اجازت دیتی، وہ لطف اٹھا سکتا تھا۔ آپ جو چاہتے نوش ِ جاں کر سکتے تھے، حالات اجازت دیں تو نائٹ کلب کا رخ کریں، یا لاہور کے بازار ِحسن، کراچی کے نیپئرروڈ یا راولپنڈی کے راجہ بازار کی قصائی گلی میں رقص و موسیقی سے لطف اندوز ہوں۔ اب ان تمام مقامات سے زندگی فرار ہو چکی ہے۔</p>
			<p>اس کے بعد ایوب خان کی آمریت کا دور آیالیکن اس دوران شاعری کا گلشن بھی مہکنے لگا، باد ِ نوبہار چلنے لگی، گلوں میں رنگ بھرنے لگے۔آمریت نے سیاست کے کوچہ و در تو مسدود کردئیے لیکن فیض صاحب اور حبیب جالب جو چاہتے پرجوش سامعین کے دلوں میں اتار سکتے تھے، کوئی اخلاقی سلاسل نہ تھی اور نہ ہی سماج پرمنافقت کی تقدیس کے پہرے تھے۔ استاد امانت علی خان صاحب ہارمونیم پر ہیرا منڈی میں موجود اپنے مکان پر سر تال کی لے سے ستاروں کو وجد میں لاسکتے تھے اور ہمارے حبیب جالب پاک ٹی ہائوس کے سامنے مال کے فٹ پاتھ پر بوتل سامنے رکھ کر بیٹھ جاتے تو کوئی آسمان نہ ٹوٹتا۔</p>
			<p>ستم ظریفی، بلکہ قہریہ ہے کہ اخلاقی سائے اُس وقت گہرے ہوئے جب ہمارے سب سے رنگین مزاج آمر،جنرل یحییٰ خان کا دور تھا حالانکہ وہ خود بوتل اور نسوانی حسن کے رسیا تھے، ایوان ِ صدر کے باہر خوبرو ملاقاتیوں کاتانتا بندھا رہتا۔ اُنہی دنوں کی بات ہے کہ ایک اداکارہ، ترانہ، کی بہت دھوم تھی۔ جب وہ ایوان ِ صدر بلائی گئی توکچھ دیر گیٹ پر انتظار کی زحمت ہوئی یہاں تک کہ اندر سے بلاوا آ گیا۔ چونکہ "جاتے میں قدم اور تھے، آتے میں قدم اور"، تو گیٹ پر انہی گارڈز نے ادب سے سیلوٹ کیاجنھوں نے جاتے ہوئے روکا تھا۔ اداکاری سے تعلق اور ہیرا منڈی کا بیک گرائونڈ ، توطعنہ دینے سے باز نہ رہ سکی کہ پہلے کیوں روکا تھا، مودب گارڈ نے کہا۔۔۔"میڈم ، جاتے وقت آپ ترانہ تھیں، اب 'قومی ترانہ' ہیں۔" واقعہ کی تاریخی سندکا تو علم نہیں لیکن یہ کہانی عوامی حافظے میں موجود ہے۔ مشرقی محاذپر شکست کے بعد عوام نے افسران کی مے نوشی اور دیگر گناہوں کو کڑی تنقید کا نشانہ بنانا شروع کر دیا۔ اس کے ساتھ ہی گروہوں، جیسا کہ جماعت ِاسلامی ، نے بیانیہ آگے بڑھانا شروع کر دیا کہ شکست کی وجہ مے کشی اور حسن پرستی تھی ، اور ہوا یوںکہ۔۔۔"کم ظرف کو تو کوئی نہ کم ظرف کہہ سکا، ساری برائی شیشہ و ساغر کے سرگئی" ، اسی الجھن میں سیاسی طور پر امتیازی سلوک، جس نے مشرقی پاکستان میں علیحدگی کے بیج بوئے تھے، کو فراموش کر دیا گیا۔ اس میں حیرانی کی کوئی بات نہیں کہ جب ذولفقار علی بھٹو نے آئین تحریر کرنے کا عزم کیا توا ُنہیں مذہبی حوالے دینے پڑے۔ 1974 ء میں حالات کے جبر نے اُنہیں مجبور کر دیا کہ وہ آئین میں ترمیم کرتے ہوئے ایک مخصوص فرقے کو اسلام کے دائرے سے نکال دیں۔ عجب ستم ظریفی تھی کہ بھٹو بذات ِخود ایک لبرل اور آزاد سوچ رکھنے والے انسان تھے لیکن اُنھوں نے اپنے خون کے پیاسوں کو رام کرنے کے لئے شراب پر پابندی لگا دی۔ اس کی وجہ 1977 میں ہونے والے احتجاجی مظاہرے تھے۔</p>
			<p>جنرل ضیا الحق نے بھٹو کی لگائی گئی پابندی کی بنیاد پر عمارت تعمیر کرتے ہوئے 1979 میںالکوحل پر پابندی لگا دی، اور اس کے بعد پھر ہم نے پیچھے مڑ کر نہیں دیکھا۔ شایدیہ پاکستان کے مسلمانوں کی قسمت میں لکھا ہوا تھا کہ اُنہیں پابندی درپابندی لگا کر مزید مسلمان بنایا جائے گا۔ خیر قوم کا رخ عقیدے کی طرف موڑنے کی پاداش میں جنرل کو جو کچھ مرضی کہہ لیں، اُنہیں ایک بات کا کریڈٹ دینا پڑتا ہے کہ اُنھوں نے اپنے دور میں <annotation lang="en">Murree Brewery</annotation> کو بند کرنے کی کوشش نہیں کی ،حالانکہ یہ اُن کے لئے کوئی مشکل نہ تھا۔ اس کے علاوہ اُس دور میں پولیس کو بھی ہدایت نہیں کی گئی تھی کہ وہ نجی محفلوں پر چھاپے مارے اور لوگوں کے منہ سونگھتی پھرے۔ ضیا دور میں کوڑے یقینا مارے جا رہےتھے لیکن اُن کا مقصد گناہ گاروں کوسزا دینا نہیں، سیاسی مخالفین کودبانا تھا ۔ جنرل مشرف کو اقتدار پر قبضہ کرنے کے پہلے دو سال تک کسی قابل ِ ذکر سیاسی اپوزیشن کا سامنا نہ تھا اور پریس، خاص طور پر انگریزی پریس، اُن کا حامی تھا ، کیونکہ اُنہیں لبرل نظریات کا حامل سمجھا جا رہا تھا۔ اگر مشرف چاہتے تو ہمارے ہاں گہری ہونے والی عقائد کی گھٹن ختم کر سکتے تھے لیکن اُنھوں نے ان خطوط پر کام کرنے کی زحمت نہ کی۔ اُنھوں نے سوچا ہوگا کہ جب اقتدار ہاتھ آگیا ہے تو پھر شیر کی کچھار میں گھس کر منافقت کو للکارنے کی کیا ضرورت ہے؟اس کے علاوہ وہ اپنے مشیر ِخاص ، طارق عزیز کی باتوں میں آکر گجرات کے چوہدریوں کو اپنا سیاسی ہمسفربنابیٹھے اور اس کے ساتھ ہی اُنہیں "مصطفی کمال" سمجھنے والوں کی غلط فہمی دور ہو گئی۔</p>
			<p>اب سوال کہ کیا ہمارے ہاں کبھی نائٹ کلب(جنہیں میں لبرل ازم کے استعارے کے طور پر استعمال کررہاہوں) کی صبح طلوع ہوگی؟موجودہ جمہوریت تو اس پیش رفت، بلکہ ہر قسم کی پیش رفت، سے خائف دکھائی دیتی ہے جبکہ اس کا پاور ہائوس، پنجاب، رجعت پسندی اور قدامت پرستی کے ساتھ اپنا تہذیبی ناتا جوڑچکا ۔ یہ حکومت فلائی اوور تعمیر کر سکتی ہے، لیکن سماجی گھٹن سے پرواز اس کے مینو میں شامل نہیں۔ ہاں ، کراچی سے امید کی جا سکتی ہے بشرطیکہ ایم کیو ایم اپنی سیاست پر چھائی ہوئی کنفیوژن کی دھند صاف کر سکے۔ مقامی حکومتوں کے انتخابات نے واضح کر دیا کہ ایم کیو ایم کو کراچی سے ختم کرنا ممکن نہیں۔ اس کی بنیاد انتہائی مضبوط ہے، لیکن رینجرز آپریشن نے بھی ایک لکیر کھنچ دی ہے کہ اب ٹی ٹی پستول اور تشدد زدہ بوری بند لاشوں کا دور واپس نہیں آئے گا۔ اب کراچی کو از سر ِ نو سفر شروع کرنے کی ضرورت ہے بشرطیکہ ایم کیو ایم ماضی کو بھول کر آگے کی طرف دیکھنے کے لیے تیار ہو سکے۔ اس کا طریقہ یہ ہے کہ شہر کو کھول دیں اور اسے پاکستان کا "لاس ویگاس" یا "دبئی "بنا دیں تاکہ دنیا اس طرف رخ کرنا شروع کر دے۔</p>
			<p>بشکریہ:روزنامہ جنگ</p>
		</section>
	</body>
</document>
