<document>
	<meta>
		<title>ریفرنڈم کے بعد برطانیہ میں نئی بحث شروع</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/28407/</link>
			<copyright-holder>آئی بی سی اردو</copyright-holder>
		</publication>
		<num-words>352</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>برطانیہ نے یورپین یونین سے نکلنے کا تاریخی اور دنیا کو ہلا کر رکھ دینے کا فیصلہ تو کر لیا مگر فیصلہ کرنے والے ابھی تک آگے بڑھنے میں شدید ہچکچاہٹ کا شکار ہیں ، ریفرنڈم کے فیصلے کو کیسے واپس کیا جا سکتا ہے اس پر بحث شروع ہو گئی ہے۔</p>
			<p>یورپی یونین سے الگ ہونے کا فیصلہ تو کر لیا مگر سوال یہ بھی ہے کہ کیا واقعی یہ فیصلہ ہو چکا ہے، برطانوی عوام کے فیصلے کے کئی پہلو ایسے ہیں جن پر ابھی بھی بحث جاری ہے۔</p>
			<p>کیا ریفرنڈم میں دئے گئے فیصلے کو نظر انداز کیا جا سکتا ہے ؟برطانیہ میں ریفرنڈم کے اس نکتے پربحث کیا جا رہا ہے کہ ریفرنڈم تو محض ایک تجویز ہے ،کوئی قانونی فیصلہ نہیں، اس لئے فیصلے کرنے کے باوجود ابھی تک قانونی کاروائی کا آغاز نہیں کیا گیا ہے۔</p>
			<p>کیا ایک دوسرا ریفرنڈم بھی ہو سکتا ہے؟ تجزیہ کا ر سمجھتے ہیں کہ یورپی یونین سے نکلنے کے فیصلے پر ایک اور ریفرنڈم کرانے کی راہ میں کوئی قانونی رکاوٹ موجود نہیں، بعض ماہرین سمجھتے ہیں کہ اگربرطانیہ میں آئندہ تین سے چار ماہ میں عام انتخابات ہوتے ہیں تو ان کے نتائج کو سامنے رکھ کر ایک نئے ریفرنڈم کی راہ ہموار کی جا سکتی ہے۔</p>
			<p>اسکاٹ لینڈ کے باسٹھ فیصد اور شمالی آئر لینڈ کے 56 فیصد عوام نے یورپین یونین کے ساتھ رہنے کا فیصلہ دیا ہے جو برطانیہ کے یورپین یونین سےعلیحدہ ہونے کے فیصلے کی راہ میں بڑی رکاوٹ ہو سکتا ہے اور اس کے لئے ایک نئے ریفرنڈم کا مطالبہ بھی سامنے آسکتا ہے جو برطانیہ کی علیحدگی کے فیصلے کی راہ میں ایک بڑی رکاوٹ بن سکتا ہے۔</p>
			<p>برطانیہ نے ابھی تک یونین سے علیحدگی کے لئے آرٹیکل 50 کے تحت درخواست نہیں دی جبکہ یورپی یونین کے پاس بھی برطانیہ کو یونین سے باہر نکالنے کی کوئی آئینی طاقت موجود نہیں۔</p>
			<p>ماہرین کا کہنا ہے کہ علیحدگی کا فیصلہ کرنے والا ملک ہی حتمی فیصلے کرنے کا اختیار رکھتا ہے جس کے لئے اسے آرٹیکل 50 کے تحت درخواست دینا ہوتی ہے مگر ابھی تک یہ درخواست جمع ہی نہیں کرائی گئی ہے۔</p>
		</section>
	</body>
</document>
