<document>
	<meta>
		<title>انضمام کو چیف سلیکٹر بنانے میں وزیراعظم ہاؤس کا کردار؟</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/22986/</link>
			<copyright-holder>آئی بی سی اردو</copyright-holder>
		</publication>
		<num-words>557</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>لاہور: پاکستان کرکٹ بورڈ (پی سی بی) نے پاکستانی ٹیم کے سابق ٹیسٹ کپتان انضمام الحق کو نیا قومی چیف سلیکٹر بنانے کا فیصلہ کر لیا ہے، جس پر سابق کھلاڑیوں اور اس عہدے کے مضبوط امیدواروں اقبال قاسم، محسن حسن خان اور راشد لطیف نے تعجب کا اظہار کیا ہے۔</p>
			<p>انضمام الحق، جو فی الوقت افغانستان کرکٹ ٹیم کے بیٹنگ کوچ کے فرائض سرانجام دے رہے ہیں، جلد ہی حکام سے مل کر اپنے کوچنگ کانٹریکٹ کو منسوخ کروائیں گے اور پی سی بی میں شمولیت اختیار کر لیں گے۔</p>
			<p>امید یہ ہے کہ وہ فیصل آباد میں 19 اپریل سے شروع ہونے والے پاکستان کپ کے آغاز سے پہلے ہی پی سی بی کا حصہ بن جائیں گے۔</p>
			<p>انضمام کی بطور چیف سلیکٹر تعیناتی کے یک دم فیصلے سے ایسا لگتا ہے کہ یہ فیصلہ سیاسی بنیادوں پر کیا گیا ہے۔</p>
			<p>جلد بازی میں انضمام کی ملاقات پی سی بی کے چیئرمین شہریار خان کے ساتھ کروائی گئی جس میں پی سی بی نے یہ یقین دہانی کروائی کہ وہ انضمام کو سلیکٹرز کے چیئرمین کی حیثیت سے مکمل اختیارات دیئے جائیں گے۔</p>
			<p>باوثوق ذرائع نے بتایا کہ انضمام الحق جلد ہی سلیکشن کمیٹی کے لیے ارکان کا انتخاب کریں گے۔</p>
			<p>ذرائع کا یہ بھی کہنا تھا کہ پی سی بی کے سرپرستِ اعلیٰ وزیراعظم نواز شریف کی جانب سے سختی سے ہدایات کی گئی تھی کہ ان کی منظوری کے بغیر تقرریاں نہ کی جائیں، پھر انضمام الحق کا نام وزیراعظم ہاؤس سے آیا جس نے اس عہدے کے لیے باقی امیدواروں کی دوڑ کو بے اثر کر دیا۔</p>
			<p>مذکورہ ذرائع کے مطابق پی سی بی کے پاس ایوانِ وزیراعظم کی جانب سے نیشنل کرکٹ اکیڈمی (این سی اے) کے ڈائریکٹر کے لیے مدثر نذر کا نام آیا ہے اور اس بات کا قوی امکان ہے کہ وہ یکم مئی سے اپنا عہدہ سنبھال لیں گے۔</p>
			<p>انضمام کی کارکردگی اور کپتانی پر 2007 میں ایک بار پھر اس وقت سوال اٹھا جب ویسٹ انڈیز میں ہونے والے ورلڈ کپ میں پاکستان، آئرلینڈ سے شکست کھا کر پہلے ہی مرحلے میں ٹوورنمنٹ سے باہر ہو گیا، یہ پاکستان کرکٹ کی تاریخ کا ایک سیاہ باب گردانا جاتا ہے۔</p>
			<p>اس شکست کے بعد کوچ باب وولمر کی پراسرار ہلاکت نے بھی قومی ٹیم کی بنیادیں ہلا ڈالیں، جس سے پاکستانی ٹیم کو انکوائری کا سامنا کرنا پڑا، بعد میں معلوم ہوا کہ ان کی موت طبعی طور پر ہوئی تھی۔</p>
			<p>بعدازاں پی سی بی نے ایک فیکٹ فائنڈنگ کمیٹی قائم کی جس نے ٹیسٹ بیٹسمین اعجاز بٹ کی نگرانی میں ورلڈ کپ میں اس شرمناک شکست کی وجوہات کا تعین کیا۔</p>
			<p>اعجاز بٹ نے رپورٹ میں کپتان انضمام الحق کو شکست کا ذمہ دار قرار دیا گیا۔</p>
			<p>رپورٹ میں بتایا گیا کہ انضمام ٹیم میں صرف اپنا حکم چلایا کرتے تھے، چیف سلیکٹر وسیم باری کے بارے میں ان کا کہنا تھا کہ انہوں نے اپنے من پسند کھلاڑیوں کو ٹیم میں شامل کروایا جس سے ورلڈ کپ میں قومی ٹیم کو شرمندگی کا سامنا کرنا پڑا۔</p>
			<p>انضمام الحق کے کیریئر کا اختتام بھی ڈرامائی انداز میں ہوا،۔ انہیں اپنے آخری ٹیسٹ میں جاوید میانداد کا ٹیسٹ میں سب سے زیادہ رنز بنانے کا ریکارڈ توڑنے کے لیے فقط 20 رنز درکار تھے، لیکن وہ صرف 4 رنز بنا پائے، انضمام الحق نے میچ سے قبل ریٹائرمنٹ کا اعلان کرنے کے لیے 1 کروڑ روپے کا مطالبہ کیا تھا۔</p>
		</section>
	</body>
</document>
