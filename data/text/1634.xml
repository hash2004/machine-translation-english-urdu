<document>
	<meta>
		<title>حکومت نیب سے ناراض ہے نہ خوف زدہ ، چوہدری نثار</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/17624/</link>
			<copyright-holder>آئی بی سی اردو</copyright-holder>
		</publication>
		<num-words>297</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>اسلام آباد......وفاقی وزیر داخلہ چوہدری نثار علی خان نے کہا ہے کہ اپنے ڈھائی سالہ دور کو عدالتی تحقیقات کے لئے پیش کر دیا ہے، حکومت سندھ کو اگر ایف آئی اے کی کسی تحقیقات پر اعتراض ہے تو وہ بھی عدالت سے رجوع کرے۔</p>
			<p>اسلام آباد میں پریس کانفرنس سے خطاب کرتے ہو ئے ان کا کہنا تھا کہ ایف آئی اے کی کارروائیوں کو سیاسی بیان بازیوں کی نذر نہ کیا جائے،ہر کیس کو ہم نے انصاف کے ترازو میں تولا ہے،جو لوگ حکومت پر تنقید کرتے ہیں، کاش وہ اپنے پانچ سالہ دور کو بھی دیکھتے۔</p>
			<p>سندھ میں ایف آئی اے کی کارروائیوں کے خلاف کوئی تحفظات ہیں تو عدالت کا دروازہ کھلا ہے،کبھی ایف آئی اے کو نہیں کہا کہ اسے پکڑ لو یا اسے چھوڑ دو، ہمیشہ یہ کہا ہے کہ ایمان داری سے اپنا کام کریں ۔حکومت نہ نیب سے ناراض ہے نہ ہی خوف زدہ۔</p>
			<p>بڑی کاروباری شخصیات نے وزیراعظم کو کہا کہ نیب انھیں خوف زدہ کر رہی ہے،وزیراعظم کے بیان کو اسی تناظر میں دیکھنا چاہیے، نیب کے مینڈیٹ کو کم کرنا مقصد نہیں ہے،حکومت نیب کے پر کاٹنے کی کوئی تیاری نہیں کر رہی۔</p>
			<p>کچھ لوگوں نے پٹھان کوٹ واقعے کی ایف آئی آر کے اندراج پر پیالی میں طوفان اٹھایا،پاکستان میں کٹنے والی ایف آئی آر صرف ایف آئی آر ہے، تفتیش نہیں، تفتیش اس کے بعد ہی شروع ہو سکے گی،پٹھان کوٹ واقعے پر ہم سے کچھ نمبر شیئر کیے گئے تھے، انھی کو ایف آئی آر کا حصہ بنایا گیا ہے۔</p>
			<p>وفاقی وزیر کا کہنا تھا کہ ہماری خصوصی تحقیقاتی ٹیم بھارت جائے گی، بھارت کو پہلے ہی لکھا جا چکا ہے جس پر انھوں نے رضامندی ظاہر کی بھارت کا کہنا ہے کہ پاکستانی تحقیقاتی ٹیم کے آنے سے پانچ دن پہلے آگاہ کیا جائے۔</p>
		</section>
	</body>
</document>
