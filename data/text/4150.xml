<document>
	<meta>
		<title>نواز مودی 30 منٹ کی ملاقات ایک گھنٹے تک کیوں بڑھی ؟</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/4709/</link>
			<copyright-holder>آئی بی سی اردو</copyright-holder>
		</publication>
		<num-words>322</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>وزیراعظم نواز شریف کی بھارتی ہم منصب نریندر مودی سے ملاقات ختم ہو گئی ہے۔</p>
			<p>روس کے شہر اوفا کے کانگریس ہال میں ہونے والی ملاقات کیلئے 30 منٹ کا وقت مقرر تھا تاہم ملاقت تقریباً ایک گھنٹہ جاری رہی ۔ملاقات میں مشیر خارجہ سرتاج عزیز اور معاون خصوصی طارق فاطمی میں بھی موجودتھے۔</p>
			<p>وزیر اعظم نواز شریف اور ان کے بھارتی ہم منصب نریندر مودی کی یہ دوسری ملاقات تھی، اس سے قبل دونوں کی ملاقات  گذشتہ برس جولائی میں نریندر مودی کی تقریب حلف برداری ہوئی تھی۔</p>
			<p>نئی دلی میں ملاقات کے بعد پاک بھارت مذاکراتی عمل تعطل کا شکار ہو گیا ۔  بھارت نے 25 اگست 2014 کو اسلام آباد میں ہونے والے سیکریٹری خارجہ مذاکرات منسوخ کر دئیے ۔</p>
			<p>ستمبر 2014 میں اقوام متحدہ کی جنرل اسمبلی کے اجلاس اور نومبر 2014 میں کھٹمنڈو میں ہونے والی سارک سربراہ کانفرنس کے موقع پر شرکت کے باجود دونوں کی ملاقات نہ ہو سکی ۔</p>
			<p>اس بار ملاقات کی تجویز بھارت نے دی ، جس کا پاکستان نے مثبت جواب دیا۔ ملاقات سے قبل سرتاج عزیز کا کہنا تھا کہ دونوں رہنمائوں کے درمیان ملاقات میں تمام مسائل پر بات چیت ہوگی۔</p>
			<p>پاک بھارت حالیہ کشیدگی کے تناظر میں شنگھائی تعاون تنظیم کے سربراہ اجلاس کے موقع پر اس ملاقات کو خاصی اہمیت دی جا رہی ہے ۔</p>
			<p>مودی کے وزیر اعظم بننے کے بعد پاکستان اور بھارت کے تعلقات کشیدہ چلے آرہے ہیں ۔ بھارت کی جانب سے ایل او سی پر جنگ بندی کے معاہدے کی خلاف ورزیاں اور سرحدوں پر اشتعال انگیز کاروئیاں ہیں ۔</p>
			<p>بھارتی خفیہ ایجنسی را کی جانب سے پاکستان میں دہشت گردی کو پروان چڑھانا ، جس پر پاکستان کی سیاسی اور عسکری قیادت نے بھی سخت رد عمل کا اظہار کیا۔</p>
			<p>وزیر اعظم نواز شریف نے مودی کو واضح پیغام دیا ہے کہ انہوں نے بھارت کے ساتھ اچھے تعلقات کا آغاز کرنا چاہا تاہم بھارتی رویے نے ان کی کوششوں پر پانی پھیر دیا ۔</p>
		</section>
	</body>
</document>
