<document>
	<meta>
		<title>فلم دکھانے سمیت ای میل کی سہولت فراہم کرنے والا فریج تیار</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/14512/</link>
			<copyright-holder>آئی بی سی اردو</copyright-holder>
		</publication>
		<num-words>366</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>آج کمپیوٹر کے تیز رفتار دور میں گھریلو اشیا اس رفتار سے ترقی نہیں کررہیں جس طرح موبائل فون اور کمپیوٹر آگے بڑھ رہے ہیں لیکن اب کورین کمپنی نے ایک ایسا جدید فریج تیار کیا ہے جس کے کیمرے گھر پر بھی نظر رکھتے ہیں ۔</p>
			<p>فریج کو ڈیجیٹل بورڈ کی جگہ استعمال کیا جا سکتا ہے اور وہ فلم بھی دکھاتا ہے، خاندان کے تمام افراد اہم پیغامات یہاں چھوڑ سکتے ہیں اور دور ہونے کی صورت میں اس کے اسکرین پر پیغام اور ای میل بھی کر سکتے ہیں۔ اس کے علاوہ فریج سے دور رہتے ہوئے اس کے اندر جھانک کر یہ معلوم کیا جا سکتا ہے کہ کھانے کے لیے اس میں کیا کچھ رکھا ہوا ہے۔</p>
			<p>فریج کے اوپری دروازے پر 21 انچ کا ایک فل ایچ ڈی ایل سی ڈی اسکرین لگا ہے جو کیلنڈر، یادداشت، ہدایات کے لیے استعمال کیا جا سکتا ہے اور بچے اس پر اپنی ڈرائنگ بھی بناسکتے ہیں، اس کے پاس ہی تین کیمرے لگے ہیں جو فریج کھولنے والے ہر فرد کو دیکھ کر اس کی ویڈیو بناتے ہیں اورسامنے کے واقعات بھی نوٹ کر سکتے ہیں جب کہ پھر ان تصاویر کو اسمارٹ فون پر بھی دیکھا جا سکتا ہے۔ اس جدید فریج میں موجود کھانے کو جاننے کے لیے بھی ایپ استعمال کی جا سکتی ہے  یہی ایپ فریج کے ذریعے کھانا منگوانے کے لیے بھی استعمال ہو سکتی ہے۔</p>
			<p>یہ انوکھا ریفریجریٹر آن لائن شاپنگ کر سکتا ہے اورخریدی ہوئی اشیا کا ریکارڈ اور رسیدیں بھی یاد رکھتا ہے، اس میں کریڈٹ کارڈ سے خریداری کی سہولت بھی فراہم کی گئی ہے۔ کمپنی کے مطابق یہ اسمارٹ فریج آپ کو تفریح بھی فراہم کرتا ہے کیونکہ اس میں بلیوٹوتھ وائرلیس اسپیکر بھی نصب ہیں جو موسیقی نشر کر سکتے ہیں۔</p>
			<p>اگر اس کمپنی کا اسمارٹ ٹی وی آپ کے گھر میں ہے تو اس کے پروگرام وائرلیس کے ذریعے فریج کے ٹی وی اسکرین پر نشر ہوتے ہیں اور خواتین و حضرات باورچی خانے میں رہتے ہوئے اپنے پسندیدہ پروگرام دیکھ سکتے ہیں۔ کمپنی کی جانب سے ابھی اس کی قیمت نہیں بتائی گئی لیکن اس فریج کی فروخت رواں سال ہی شروع کر دی جائے گی اور اسے پہلی مرتبہ لاس ویگاس کی ایک الیکٹرانک نمائش میں پیش کیا گیا ہے۔</p>
		</section>
	</body>
</document>
