<document>
	<meta>
		<title>کالے جادو کا اثر اور میری ماں کے ہدیے</title>
		<author>
			<name>نصرت جاوید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9571/</link>
			<copyright-holder>آئی بی سی اردو</copyright-holder>
		</publication>
		<num-words>1125</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>"جادو برحق، مگر کرنے والا کافر"۔ یہ فقرہ میری مرحومہ ماں دن میں کئی بار دہراتیں۔ ان کا یہ فقرہ اگر ان کی سوچ تک ہی محدود رہتا تو شاید مجھے زیادہ پریشانی نہ ہوتی۔ جھنجلاہٹ کے دورے اس وجہ سے پڑتے کہ انہیں ہر وقت یہ خوف رہتا کہ ان کے "سوہنے پتر" یعنی اس خاکسار کو چند حاسد لوگ مسلسل اپنی نظرِبد کے نشانے پر رکھے ہوئے ہیں۔</p>
			<p>بہت چھوٹی عمر میں جب مجھے شدید غصے کا دورہ پڑتا تو میں زمین پر ٹکریں مارنا شروع ہو جاتا۔ اس عادت کی وجہ سے اکثر خون بھی بہہ جاتا۔ اس عادت کے تدارک کے لئے جو خطرناک امکانات کی حامل تھی، ایک پیر صاحب بھی دریافت ہو گئے۔ موصوف جمعرات کے دن عصر کی نماز کے بعد لاہور کی مسجد وزیر خان کے احاطے میں موجود ایک تہہ خانے میں روحانی مسائل کے حل کی محفل لگایا کرتے تھے۔</p>
			<p>ایک دن میری ماں بہلاپھسلا کر مجھے وہاں لے گئیں۔ پیر صاحب نے کسی ٹونے کی علامات میری آنکھوں میں فوراََ دریافت کر لیں۔ لکڑی کی ایک پتلی اور لمبی سلاخ پر روئی کا گولہ چڑھاکر اس پر زیرلب کچھ پڑھتے ہوئے پھونکا اور ایک شیشی میں سے کوئی عطر نما چیز کے قطرے اس پرڈال کر میری ناک میں گھسادی۔ چھینکوں سے میرا بُراحال ہو گیا۔ میں نے پیر صاحب کے پیٹ پر لاتیں مارنا شروع کر دیں۔ ان کے مصاحبین نے مگر مجھے پوری قوت سے جکڑ کر اپنا عمل پورا کیا۔ اس "آپریشن" کے اختتام پر میری ماں نے اپنے دوپٹے کے پلوسے 11 روپے نکال کر پیر صاحب کو "ہدیے" کی صورت پیش کردئیے جبکہ مجھے ایک سے زیادہ روپیہ بھی بڑی منت سماجت اور ضد کے بعد نصیب ہوا کرتا تھا۔ نظرِبد اور اس کے ردکے تصور سے ساری زندگی کے لئے نالاں ہو گیا۔</p>
			<p>کالج پہنچ جانے کے بعد میں اپنی ماں کے قابو سے بالکل باہر ہو گیا تھا اور تعلیم کے بعد جنون ہو گیا صحافی بن جانے کا۔ کوئی اخبار اپنے دفتر میں گھسنے ہی نہ دیتا۔ بہت مشکلوں سے خبروں کے ترجمے کی نوکری ملتی تو چند ہی روز میں ختم ہو جاتی۔ وجہ اس کی اصل یہ ہوتی کہ میرے شوق اور کام کی رفتار کو دیکھتے ہوئے شفٹ انچارج تقریباََ ساری خبریں ترجمے کے لئے میرے حوالے کر دیتے۔ مجھے بائی لائن والی صحافت کرنا تھی بیگار نہیں۔ جھگڑا ہو جاتا اور میں فارغ۔</p>
			<p>بالآخر جب اپنے نام کے ساتھ میں خبریں شائع کروانے کے قابل ہوا تو مسائل اُٹھ کھڑے ہوئے آزادی صحافت کے۔ بقول میری ماں کے سولہ جماعتیں اور کئی نوکریاں "پاس کرنے کے باوجود" مجھے معاشی استحکام اور قرار نصیب نہ ہوا۔ میرا کسی کی نظر بد کا نشانہ ہونے کا اس سے بڑا ثبوت کیا ہو سکتا تھا۔</p>
			<p>مجبوری میری ماں کی مگر یہ بھی تھی کہ وہ لاہور میں رہتی تھیں اور میں کبھی اسلام آباد یا کراچی میں "رول رول" پھررہا ہوتا۔ "رول رول" اگرچہ مرادآباد میں بھی روزمرہّ زبان کا حصہ ہے لیکن اس کا مطلب بے مقصد اِدھر اُدھر گھومنا ہوتا ہے۔ لاہوری پنجابی میں <annotation lang="pa">"رول رول پھرنا"</annotation> معاشی عدم استحکام کی وجہ سے شہر بہ شہر بھٹکنا بھی ہے اور مجھے اس بھٹکنے سے بچانے کے لئے نجانے میری بے پناہ محبت کرنے والی ماں نے کتنے پیر تلاش کئے ہوں گے اور اپنے دوپٹے کے پلو میں بندھی گرہیں کھول کے ہدیے دیتی رہی ہوں گی۔</p>
			<p>اپنی موت سے کچھ سال قبل انہیں پورے یقین کے ساتھ اس بات پر قرار آگیا کہ ان کی "محنت" کی بدولت مجھے ایک خوش بخت بیوی مل گئی جس کے اثر کی بدولت میرے مزاج میں نرمی آگئی اور زندگی میں استحکام بھی۔ بے چاری سمجھ ہی نہ پائیں کہ ایک فرد اپنی سرشت میں خواہ کتنا ہی بے چین اور آشفتہ سرکیوں نہ ہو بالآخر ایک روز تھک کر ہار بھی مان لیا کرتا ہے۔ ان کے دوپٹے سے ہدیوں کا اجرا اگرچہ برقرار رہا کیونکہ اب میری خوش گوار ازدواجی زندگی کو نظر بد سے بچانا تھا۔</p>
			<p>یہاں تک لکھنے کے بعد اعتراف یہ بھی کرنا ہے کہ اپنی ماں کے "جادو برحق مگر کرنے والا کافر" والے رویے سے پہلے پہل اشتعال میں آنے اور پھر چڑنا شروع ہو جانے کے بعد میں نے ان کا بے دردی سے مذاق اڑانا شروع کر دیا تھا اور کبھی اس رویے پر شرمسار نہ ہوا۔</p>
			<p>دو روز سے مگر مستقل اپنی ماں کا خیال آئے چلاجارہا ہے اور مجھ پر احساسِ ندامت کے دورے۔ میری ندامت کا سبب بنا ہے محترمہ ریحام خان کا ایک ٹویٹ جس کے ذریعے انہوں نے بہت بلیغ انداز میں یہ اطلاع دی کہ عمران خان کے ساتھ ان کی شادی ختم کروانے کے لئے کالا جادو استعمال ہوا۔</p>
			<p>میری ماں تو صرف کلام پاک کے صفحات پر انگلی رکھ کر ایک ایک حرف مقدس کو الگ الگ ادا کرتے ہوئے پڑھنے کے قابل تھی۔ اپنے دستخط کرنابھی انہوں نے کئی برسوں کی محنت کے بعد سیکھے تھے۔ ریحام بی بی تو ماشاء اللہ گریجویٹ ہیں۔ لیبیا اور برطانیہ میں زندگی کا زیادہ وقت صرف کیا۔ پڑھے لکھے ماں باپ کی اولاد ہیں۔ لگن ان کی پاکستانی صحافیوں کو اخلاقی اصولوں کو برقرار رکھتے ہوئے بڑی محنت کے ساتھ صحافت کرنا سکھانا ہے۔ سوال یہ ہے کہ اگر ان کے لئے بھی جادو برحق ہے اور اتناکارگر کہ ان کی ازدواجی زندگی کو ادھیڑ ڈالا تو میں اپنی بے پناہ پیار کرنے والی ماں کے ساتھ اس موضوع پر گستاخانہ انداز میں کیوں جھگڑتارہا؟</p>
			<p>زیادہ پریشانی اس لئے بھی ہو رہی ہے کہ فہمِ دین رکھنے والے چند معتبر نام بھی اس امکان کو رد نہیں کر رہے ہیں کہ عمران اور ریحام خان کی شادی "کالے جادو" کا شکار بن گئی۔ اگرچہ ان کی ایک معقول تعداد اس بارے میں قطعی رائے دینے سے اجتناب برت رہی ہے کہ جادو کے اثر میں دی گئی طلاق کومؤثر تسلیم کیا جائے یا نہیں۔</p>
			<p>مجھے خبر نہیں کہ عمران خان کالے جادو کے اثر پر ایمان رکھتے ہیں یا نہیں۔ کئی معاملات پر استخارے کی ضرورت البتہ محسوس ضرور کرتے ہیں۔ سنا ہے اعجاز نام کی کوئی ہستی بھی ہیں جن کے ہاں وہ روحانی معاملات کے حوالے سے حاضری دیا کرتے ہیں۔ مجھے اصل فکر تو یہ لاحق ہے کہ ایک دن انہوں نے پاکستان کا وزیر اعظم بھی تو بننا ہے۔ 20 کروڑ کے اس ملک کا وزیر اعظم کسی دن کالے جادو کا شکار ہو کر اہم قومی معاملات کے بارے میں کوئی فیصلہ کربیٹھا تو اس کے عواقب ذہن میں آتے ہیں تو ماتھے پر پسینہ آجاتا ہے۔</p>
			<p>کاش میری ماں زندہ ہوتی۔ میں ان کے روبرو حاضر ہو کر اپنی خطائوں کی معافی کا طلب گار ہوتا اور پھر التجا کرتا کہ وہ اپنے دوپٹے کے پلو میں بندھے روپے "ہدیوں" کے لئے خرچ کرنا جاری رکھیں۔ اپنے بیٹے کو نظر بد سے بچانے کے لئے نہیں بلکہ پاکستان کے ممکنہ وزیر اعظم کو کالے جادو کے اثرات سے محفوظ رکھنے کے لئے۔</p>
		</section>
	</body>
</document>
