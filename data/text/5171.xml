<document>
	<meta>
		<title>چینی کمپنی پاکستانیوں کو گدھے کا گوشت کھلانے میں ملوث ہے،دو پاکستانی بھی عدالت پہنچ گئے</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9829/</link>
			<copyright-holder>آئی بی سی اردو</copyright-holder>
		</publication>
		<num-words>316</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پولیس کی طرف سے پکڑی جانے والی گدھوں کی کھالیں سپرداری پرحاصل کرنے کے لئے چینی کمپنی کی درخواست میں فریق بننے کے لئے لاہور ہائیکورٹ میں متفرق درخواست دائر کر دی گئی۔</p>
			<p>یہ درخواست نصیر احمد سیکھو اور محمد سعید نے چودھری شعیب سلیم ایڈووکیٹ کی وساطت سے دائر کی ہے جس میں موقف اختیار کیا گیا ہے کہ چینی کمپنی گلوبن کے نمائندے ینگ شینگ نے پولیس کی طرف سے پکڑی گئی گدھوں کی 1015 کھالوں کے حصول کے لئے عدالت عالیہ سے رجوع کر رکھا ہے</p>
			<p>جبکہ گدھوں کی کھالوں کے اس مقدمہ میں چینی باشندے اور کمپنی ملزم نہیں ہیں ،پولیس نے کھالیں قبضہ میں لے کر نور الٰہی اور دیگر کے خلاف مقدمہ درج کر رکھا ہے، متفرق درخواست میں مزید موقف اختیار کیا گیا ہے کہ درخواست گزار چینی کمپنی اور اس کا نمائندہ بھی شہریوں کو گدھے کا مضر صحت گوشت کھلانے میں برابر کے شریک ہیں،</p>
			<p>درخواست میں استدعا کی گئی ہے کہ مفاد عامہ کے تحت درخواست گزاروں کو بھی فریق بننے کی اجازت دی جائے اور چینی باشندے کی سپرداری کی درخواست خارج کی جائے۔</p>
			<p>واضح رہے کہ چینی کمپنی کے نمائندے ینگ شینگ کی طرف سے دائر درخواست میں موقف اختیارکیاگیا ہے کہ دوماہ قبل پولیس نے دین پورہ قصور کے علاقے میں ٹینری سے ایک ہزار پچاس کھالیں قبضے میں لے لیں،</p>
			<p>گدھے کی کھالیں اس ٹینری کی نہیں بلکہ چائینزکمپنی گلوبن کی ملکیت تھیں،ینگ شینگ نے عدالت سے استدعا کی کہ قبضے میں لی گئی گدھوں کی کھالیں درخواست گزار کو سپرداری پر دینے کا حکم دیا جائے،</p>
			<p>عدالت نے 13 نومبر کو ینگ شینگ کی درخواست پر پنجاب حکومت کو نوٹس جاری کرتے ہوئے گدھے کی کھالوں کی برآمد پر پابندی سے متعلق نوٹیفکیشن طلب کیا تھا اور اس کیس کی مزید سماعت کے لئے 16 نومبر کی تاریخ مقرر ہے جس میں فریق بننے کے لئے یہ متفرق درخواست دائر کی گئی ہے</p>
		</section>
	</body>
</document>
