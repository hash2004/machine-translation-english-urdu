<document>
	<meta>
		<title>اختلاف امت کی کہانی</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/19413/</link>
			<copyright-holder>آئی بی سی اردو</copyright-holder>
		</publication>
		<num-words>437</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>میں اس امت کو آج تک سمجھ نہی سکا. کہتی ہے کہ حدیث رسول صلی اللّٰہ علیہ وآلہ وسلم ہے کہ  امت کا اختلاف رحمت ہے.</p>
			<p>پھر میں نے دیکھا کہ اس امت نے اختلاف کے نام پر ایک دوسرے کی تکفیر کی .</p>
			<p>مسجدیں الگ کر لیں .</p>
			<p>بزرگ الگ کر لیے.</p>
			<p>نعرے الگ بنائے گئے.</p>
			<p>فقہ اپنی اپنی بنا لی.</p>
			<p>تاریخ اپنی اپنی گھڑ لی.</p>
			<p>حدیثیں وضع کیں.</p>
			<p>لباس تک مخصوص کر لئے.</p>
			<p>کالر اور بین تک کو مسلک کی نشانی بنا دیا.</p>
			<p>مونچھیں استرے سے صاف کرنے اور قینچی سے کتروانے کو مسلکی شناخت بنا دیا گیا.</p>
			<p>جالی والی سفید ٹوپی اور عماموں سے مسلک کی شناخت ہونے لگی.</p>
			<p>عطر کی دکانیں مسلکوں کی نمائندگی کرنا شروع ہو گئیں.</p>
			<p>شہد اسلامی ہو گئے.</p>
			<p>مسواک مسلکی ہو گئی.</p>
			<p>طب کے نسخے مذہبی ہو گئے.</p>
			<p>ملاوٹ شدہ دودھ بیچا تو ھذا میں فضل ربی دکان پر لکھنا نہ بھولے.</p>
			<p>اینٹ اور برادے کو ہلدی مرچ بنا کر اوپر غوث اعظم کریانہ سٹور لکھا.</p>
			<p>ملاوٹ شدہ مال بیچا لیکن میلاد کے جلسے کے لئے فنڈ بھی ضرور دیا.</p>
			<p>مضاربت کا فراڈکیا لیکن  رائے ونڈ اجتماع میں بھر پور شرکت کی.</p>
			<p>شیخ نمر کی پھانسی پر دکھی تھے لیکن ملک اسحاق کے قتل پر جشن منایا ۔</p>
			<p>ممتاز قادری کی پھانسی ظلم قرار پائی لیکن سلمان تاثیر کا قتل جائز قرار دیا ۔</p>
			<p>ایک دوسرے کے عقیدے ، عصمتیں ،عزتیں ، املاک سب جائز قرار پائے ۔</p>
			<p>آپس میں لڑے اور گلے کاٹ دالے .</p>
			<p>میں نے گلو گیر ہو کر حضرت کا دامن پکڑا اور  پوچھ بیٹھا کہ</p>
			<p>حضرت</p>
			<p>کیوں لڑے تھے ؟</p>
			<p>ایک دوسرے کی تکفیر کیوں کی ؟</p>
			<p>ایک دوسرے کی نیتوں پر شک کیوں کیا تھا؟</p>
			<p>ایک دوسرے کے بچے کیوں مارے تھے ؟</p>
			<p>ایک دوسرے کا خون کیوں جائز قرار دیا تھا؟</p>
			<p>حضرت نے ایک بار سر جھٹکا.</p>
			<p>ان کے چمکدار سفید عمامےنے قلابازی کھائی.</p>
			<p>ان کے مبارک ماتھے  پر موتیوں کی طرح پسینے کے چند قطرے نمودار ہوئے.</p>
			<p>انہوں نے اپنی مہندی میں رنگی ہوئی ڈاڑھی پر انگوٹھیوں والا ہاتھ پھیرا.</p>
			<p>ان کی سرمے سے اٹی آنکھوں کا کرینہ کھلا.</p>
			<p>رگوں پر مس کی گئی عطر پرجوش پسینے میں ملی اور خوشبو نے انگڑائی لی ۔</p>
			<p>ان کے گالوں کا سرخ لالی نے محاصرہ کیا.</p>
			<p>ان کے لب کپکپائے اور دہن شیرین سے جو لفظ نکلے. انہوں نے سمندر کو کوزے میں بند کر دیا.</p>
			<p>فصاحت و بلاغت کا ایفل ٹاور گویا ہوا.</p>
			<p>فرمایا .</p>
			<p>ارے اور</p>
			<p>دھریے.دجال ، یہودی، جاہل . منکر حدیث</p>
			<p>امت کا اختلاف رحمت ہوتا ہے، اور یہ حدیث رسول ہے.</p>
			<p>ظاہر میں ماشاء اللہ کے سوا کیا کہہ سکتا تھا.</p>
			<p>اور میں کر بھی کیا سکتا تھا.</p>
		</section>
	</body>
</document>
