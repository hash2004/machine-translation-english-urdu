<document>
	<meta>
		<title>منظم انتشار</title>
		<author>
			<name>نصرت جاوید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/20091/</link>
			<copyright-holder>آئی بی سی اردو</copyright-holder>
		</publication>
		<num-words>1143</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>الطاف حسین سے جدا ہو کر ایم کیو ایم کے باغیوں نے جب کراچی کی ڈیفنس ہائوسنگ سوسائٹی کے ایک بنگلے میں اپنا دفتر بنایا تو میں نے اسے "کمال کی ہٹی" کا نام دیا۔ ابھی تک اپنا نام ڈھونڈتی اور منشور وغیرہ طے کرنے میں مصروف ایک ممکنہ سیاسی جماعت کو "ہٹی" کا نام دینا مگر صرف میرا روایتی پھکڑ پن نہ تھا۔ اصل مقصد اس پہلو کو اجاگر کرنا تھا کہ کسی زمانے کے لالوکھیت اور گولیمار کی بے نور گلیوں میں پل کر جوان ہوئے "بھائی کے دیوانے" جنہیں ایک زمانے تک "منزل نہیں رہ نما چاہیے" تھا اب "صاب <annotation lang="en">(Gentleman)</annotation> "بن چکے ہیں۔ سیاسی کارکنوں کی مختلف حوالوں سے ایسی ترقی یا انگریزی والی <annotation lang="en">Upward Mobility</annotation> کو <annotation lang="en">Gentrification</annotation> کا نام بھی دیا جاتا ہے۔</p>
			<p>بھارت کے ممبئی میں شیوسینا کی نمو اور عروج کے بعد سیاسی محققین نے <annotation lang="en">Criminalisation of Politics</annotation> کا نام دیا تھا۔ جرم اور سیاست کا ملاپ۔ یہ ملاپ ہو جائے تو سیاسی جماعتیں عام جمہوری انداز میں معاشرے کے تمام تر طبقات کو اپنے ساتھ ملانے کے جھنجھٹ میں اُلجھنے کے بجائے اپنی <annotation lang="en">Core Constituency</annotation> تک محدود ہوکررہ جاتی ہیں۔ ایم کیو ایم نے "مہاجر قومی موومنٹ" ہوتے ہوئے سندھ کے شہری علاقوں میں یہی عمل دہرایا تھا۔</p>
			<p>1988ء کے بعد سے کراچی کے ان علاقوں میں جہاں اُردو بولنے والوں کی اکثریت رہائش پذیر تھی، ایم کیو ایم نے ان کے داخلی راستوں پر دروازے اور چیک پوسٹیں بنا کر درحقیقت ایک خود مختار دکھتی "ضمنی ریاست" کی ایک حوالے سے حد بندی کر دی تھی۔ کوئی بھی ریاست خواہ وہ کتنی ہی کمزور کیوں نہ ہو اپنے زیر نگین علاقوں میں ایسے خود مختار اور متوازی ریاست کی صورت اختیار کئے رقبوں کا وجود برداشت نہیں کر سکتی۔ ریاستِ پاکستان کو لہذا اپنی رٹ کا احساس دلانے کے لئے 1992ء کا آپریشن کرنا پڑا۔ اس آپریشن کے بعد نواز شریف کی پہلی منتخب حکومت فارغ کر دی گئی۔ اس کے بعد آنے والی بے نظیر بھٹو کی دوسری حکومت نے مگر یہ آپریشن نصیر اللہ بابر کی گرم جوش قیادت میں جاری رکھا۔ لطیفہ اگرچہ یہ بھی ہوا کہ اس حکومت کو برطرف کرنے کے لئے پیپلز پارٹی ہی کے بنائے صدر فاروق لغاری نے جب اس حکومت کے خلاف چارج شیٹ تیار کی تو اس میں سر فہرست "کراچی میں ماورائے عدالت قتل" کا الزام نظر آیا۔</p>
			<p><annotation lang="en">Criminalize</annotation> ہوئی سیاسی جماعتوں کو مبینہ طور پر عادی مجرموں اور اُجرتی قاتلوں کی بالادستی سے آزاد کروانے کے لئے ریاستیں اپنی قوت کے استعمال کے ساتھ ہی ساتھ اس جماعت کے "صرف سیاسی" افراد کی پشت پناہی بھی کیا کرتی ہیں۔ 1992ء میں ایسی پشت پناہی نصیب ہوئی آفاق احمد کو۔ موصوف کو مگر "نوگو ایریاز" قائم کرنے کے علاوہ سیاست کا کوئی اور ڈھنگ آتا ہی نہیں تھا۔ بالآخر لانڈھی میں اپنے مرکز تک محدود ہو کر رہ گئے۔ جنرل مشرف کی فیاضانہ سرپرستی کے باوجود ایم کیو ایم کو ان کے "زیر نگین علاقوں" تک پہنچ کر اپنی جگہ بنانے کو کئی سال لگے۔</p>
			<p>"کمال کی ہٹی" مجھے آفاق احمد کے "وائٹ ہائوس" جیسے بعدازاں "بیت الحمزہ" کا نام دیا گیا سے مختلف اس لئے لگی کہ یہ ہٹی ڈیفنس ہائوسنگ سوسائٹی میں کھولی گئی۔ اس سوسائٹی کا انتظامی کنٹرول <annotation lang="en">DHA</annotation> کے پاس ہوتا ہے اور اس سوسائٹی کے مکین کسی ایک لسانی گروہ سے تعلق نہیں رکھتے۔ یہاں پاکستان کے تقریباََ تمام تر ثقافتی، نسلی اور لسانی گروہوں سے متعلق لوگ رہائش پذیر ہیں۔ ساتھ ہی ساتھ حقیقت یہ بھی ہے کہ ڈیفنس ہائوسنگ سوسائٹی میں رہنے والا معاشی اعتبار سے نسبتاََ خوش حال متوسط طبقے سے تعلق رکھتا ہے۔ اس کی سوچ اور ترجیحات کچی بستیوں کی کچرا بھری اور بے نور گلیوں کے مکینوں سے قطعاََ مختلف ہوتی ہیں۔ یہاں پہنچنے کے بعد کسی زمانے کا مبینہ طور پر ٹارگٹ کلر اور عادی مجرم <annotation lang="en">(Criminal)</annotation> درحقیقت "صاب" بن کر <annotation lang="en">Gentrify</annotation> ہو جاتا ہے۔ "کمال کی ہٹی" کو اسی لئے میں نے <annotation lang="en">Gentrification</annotation> کی علامت قرار دیا اور اس خدشے کا اظہار بھی کہ یہ ہٹی کسی زمانے میں گولیمار اور لالوکھیت کہلانے والے علاقوں کی بے نور گلیوں میں محصور ومحدود ہوئے نوجوانوں کے دل نہ جیت پائے گی۔</p>
			<p>چند روز قبل میں نے اس کالم میں <annotation lang="en">Laurent Gayer</annotation> نام کے ایک فرانسیسی محقق کا ذکر بھی کیا تھا۔ کراچی میں بہت عرصہ گزارنے اور اس کے تمام علاقوں کے بارہا دوروں کے بعد اس نے ایک کتاب لکھی ہے۔ نام اس کتاب کا ہے "کراچی"۔ نام سے کہیں زیادہ اہم وہ ذیلی عنوان ہے جو اس نے اپنی کتاب کو دیا۔ انگریزی میں اسے " <annotation lang="en">Ordered Disorder and the Struggle for the City</annotation> "۔ مجھے ذاتی طور پر " <annotation lang="en">Ordered Disorder</annotation> "کا استعمال جس کا ترجمہ میں نے "منظم انتشار" کیا تھا بہت پسند آیا۔ لارنٹ نے یہ اصطلاع جرمن زبان کے انتہائی جدید اور بے پناہ اختراعی ذہن والے ڈرامہ نگار-بریخت-سے مستعارلی تھی۔ بریخت نے اس اصطلاع کو ہٹلر کے عروج کا سہولت کار بنانے والے ماحول کے لئے استعمال کیا تھا۔ یہ کتاب پڑھنے کے بعد میں نے آپ سے یہ وعدہ بھی کیا تھا کہ وقتاََفوقتاََ اس کالم میں لارنٹ کی کتاب کے چند اہم ابواب کا تفصیلی ذکر کرتا رہوں گا۔</p>
			<p>اپنا یہ وعدہ نبھانے کی خاطر میں نے لارنٹ کی کتاب کو ابھی تک اپنے سرہانے رکھا ہوا ہے۔ اتوار کی شام اسے دوبارہ کھول کر رات گئے تک پڑھتا رہا۔ فی الوقت جو بات فوراََ دل کو لگی وہ لارنٹ کا ان "تعمیراتی کاموں" کا تجزیہ تھا جو مصطفیٰ کمال کے زیر نگرانی سوچے گئے اور جنہیں اس نوجوان ناظم نے بڑی تن دہی کے ساتھ پایہ تکمیل تک پہنچایا تھا۔</p>
			<p>لارنٹ نے کڑی تحقیق کے بعد دریافت یہ کیا کہ کراچی کا طاقت ور ناظم ہوتے ہوئے مصطفیٰ کمال نے سب سے زیادہ توجہ فلائی اوورز کی تعمیر پر مرکوز رکھی۔ 2001ء سے 2012ء میں شہر کراچی میں ایک نہیں 46 فلائی اوورز تعمیر کئے گئے۔ مصطفیٰ کمال ان فلائی اوورز، انڈر اور بائی پاس کی تعمیر پر بہت نازاں رہے۔ ان کی تعمیر کا اصل مقصد مگر کیا تھا؟ اس کا جواب کسی اور نے نہیں بلکہ مصطفیٰ کمال نے ان الفاظ میں دیا "کراچی میں (فلائی اوورز وغیرہ کی تعمیر کے بعد) پہلی بار یہاں کے شہری اپنی گاڑیاں چلانے کا صحیح معنوں میں لطف لے رہے ہیں"۔</p>
			<p>اصل مقصد اگرچہ گاڑی کے مالکوں کو تیز ڈرائیونگ کا لطف فراہم کرنا ہی نہیں تھا۔ بنیادی ہدف یہ بھی تھا کہ گاڑیوں کے خوشحال اُردو بولنے والے مہاجروں کو سفر کرتے وقت ان علاقوں سے گزرنا نہ پڑے جہاں غیر مہاجروں کی اکثریت تھی۔ ان علاقوں کو <annotation lang="en">Bypass</annotation> کرنا مقصود تھا۔ غیر مہاجر گندی، گنجان آبادی اور بے نور گلیوں کو <annotation lang="en">Bypass</annotation> کرتے ہوئے مصطفیٰ کمال <annotation lang="en">Gentrify</annotation> ہونا شروع ہو گیا تو بالآخر نوبت بہ اینجا رسید کہ اس نے اپنی نئی ہٹی کسی زمانے میں لالو کھیت اور گولی مار کہلاتے علاقوں اور ان کے مکینوں کو <annotation lang="en">Bypass</annotation> کرتے ہوئے کراچی کی ڈیفنس ہائوسنگ سوسائٹی میں کھول لی ہے۔ یہ <annotation lang="en">Bypass</annotation> کئے لوگوں کی حقیقی ترجمان بن ہی نہیں سکتی۔</p>
		</section>
	</body>
</document>
