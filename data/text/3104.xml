<document>
	<meta>
		<title>کج فکری کی غذا</title>
		<author>
			<name>شاہداعوان</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/25516/</link>
			<copyright-holder>آئی بی سی اردو</copyright-holder>
		</publication>
		<num-words>1018</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>کنفیوشس نے کہا تھا "میں سب سے زیادہ نفرت ان چیزوں سے کرتا ہوں جو غیر حقیقی ہیں مگر حقیقی ہونے کا دھوکا دیتی ہیں"۔</p>
			<p>زندگی کا سفر، اس کے مطالبات، زمانہ اور زمانہ سازی جتنے اہم موضوعات ہیں اتنے ہی مشکل اور پیچیدہ بھی۔ کامیابی کی تعریف اور اس کے حصول کی کوشش بھی کچھ ایسا ہی موضوع ہے۔</p>
			<p>اِدھر کچھ سالوں سے پاکستانی عوام -حسب عادت- بھیڑچال کا شکار بنتے ہوئے، سرما کی بارش میں کھمبیوں کی طرح اگ آنے والے موٹیویشنل اسپیکرز سے کامیابی کے گر سیکھنے کے درپے ہو چلے ہیں کہ ہر آنے والے اسپیکر کے حصے کے بےوقوفوں میں اضافہ ہی دیکھنے کو مل رہا ہے۔</p>
			<p>کامیابی کی تحریک <annotation lang="en">Motivation</annotation> فروخت کرنے والے ان خود ساختہ اسپیکرز نے جس طرح طلبہ، نوواردان ملازمت ، حتیٰ کہ جہاں دیدہ اور تجربہ کار پیشہ ور افراد کو اپنے چنگل میں جکڑکے خود کو ناگزیر ثابت کر رکھا ہے وہ قابل رحم تو ہے، تشویشناک بھی ہے۔ اپنی آنکھوں میں کامیابی کا خواب سجائے یہ افراد جب ان اسپیکرز کی لچھے دار گفتگو کے زیر اثر خود کو چشم تصور سے خیالی دنیا میں راج کرتا دیکھنے لگتے ہیں تو یہ نشہ کسی بھی نشہ سے زیادہ کیف آگیں معلوم ہوتا ہے۔ مگر آنے والے وقت میں جب یہ نشہ ٹوٹتا ہے اور زمینی حقائق سے آنکھیں چار ہوتی ہیں تو ان کی حالت بھی اس انسان کی سی ہوتی ہے جو نشہ نہ ملنے پہ خود کو نوچ رہا ہوتا ہے۔</p>
			<p>اس صورتحال سے قوم کی مرعوبیت اور فکری افلاس کا اندازہ ہوتا ہے کہ تعلیمی اداروں نے جسے ختم کرنے کے بجائے بڑھاوا دیا ہے۔ قوم اس سطحیت کا شکار ہو کر اس مغربی "جنک فوڈ فار تھاٹ" سے اپنی بھوک مٹانے کے درپے ہے۔</p>
			<p>اپنی اس تشویش کا ذکر گاہے دانشور احباب سے کرتا تو ان کا تاثراتی ردعمل کچھ ایساہوتا کہ خود ہی خفت محسوس کرتے ہوئے ہنس کے جھینپ مٹانے لگتا۔آخرکو زمانے کے غالب چلن کے خلاف بات کرنے کی اتنی قیمت تو ادا کرنی پڑتی ہے۔ اس دوران ایک دور اندیش دوست نے بین الاقوامی ریسرچ آرگنائزیشن سے مستعفی ہو کر "کامیابی کا کاروبار" شروع کیا تواندازہ ہوا کہ کوئی اور کاروبار کامیاب ہو یا نہ ہو کامیابی کا کاروبار خوب جاری ہے۔ شاید ان کے نزدیک سیلف ہیلپ سے مراد اپنی ہی مدد ہوتی ہے</p>
			<p>ــــ--------------------</p>
			<p>کامیابی، مثبت سوچ، اپنی قسمت خود بنائیے-- واہ کیا شاندار الفاظ ہیں۔ مگر کیا یہ موٹیویشنل اسپیکرز ان الفاظ کو اپنے معاوضہ یا مالی فائدہ کی بنیاد کے علاوہ بھی کسی طور دیکھتے ہیں؟ کیا ہماری زندگی کے ہر جذبہ اور ہر انسانی آدرش کو مخاطب کرنے کے لئے بہروپئے اور شعبدہ باز ہی رہ گئے ہیں؟</p>
			<p>کب تک ہماری زندگیاں سرابوں کا تعاقب کرتے گزریں گی اور ہم جدید مغربی فکر کی تلچھٹ کو امرت دھارا سمجھ کر پیتے رہیں گے؟ مانا کہ فنکار اورتفریح کا بھی زندگی میں مقام ہوتا ہے مگر کیا ہم انہیں اپنی نسلوں اور مستقبل کے ساتھ یوں کھلواڑ کرنے کی اجازت دے سکتے ہیں؟</p>
			<p>سرمایہ دارانہ نظام نے جدید انسان سے ہر وہ چیزچھین لی ہے جو کبھی اس کے لئے باعث شرف ہوتی تھی۔ انسانی روح کوایسے اندھے کنویں میں دھکیل دیا ہے جہاں خود اسے اپنی آواز اجنبی محسوس ہوتی ہے۔اس نظام میںہر انسان ایک "صارف" ہوتا ہے اور بس۔ انسان کی ہر صلاحیت، فن، <annotation lang="en">Skill</annotation> اور علم اگر سرمایہ کی بڑھوتری کے لئے استعمال ہو تو اس کا "فائدہ" ہے ورنہ "بےکار"۔ بولنے اور گفتگو کا فن بھی جب تک انسانوں کو "صارف"بنانے کے لئے استعمال نہ ہو اسے "مفید" تصور نہیں کیا جاتا۔ نام نہاد <annotation lang="en">Motivational Speakers</annotation> اس افادی نقطہ نظر کی عمدہ مثال ہیں۔</p>
			<p>گفتگو کا فن، خطابت اور ابلاغی صلاحیت کبھی قابل قدر اثاثہ ہوتا تھا مگر ان نام نہاد <annotation lang="en">Trainers</annotation> نے اسے ایک قابل فروخت جنس میں تبدیل کر کے ظلم کیا ہے۔ بڑبولا پن، جو کبھی خصائل رذیلہ میں شمار ہوتا تھا اب ان کے ہاں ایک کاروباری جنس تصور ہوتی ہے جو ہر صورت مالی یافت کا ذریعہ ہونی چاہئے۔</p>
			<p>یہ جدید جہلا، دراصل <annotation lang="en">Corporate Culture</annotation> کے وہ آلے <annotation lang="en">(Tools)</annotation> ہیں جو زبانِ غیر کے منہ زور گھوڑے پہ سوار، مانگے کے افکار بے مایہ کو "مایہ" کے لئے سونا بنا کرپیش کرتے ہیں اور اپنے ہی ہم وطنوں کو مرعوب کر کے تالیاں پٹواتے ہیں۔ گاہے، جعلی اور فرضی تحقیق کے حوالے اور تیسرے درجہ کے لکھاریوں کے ادھ کچرے خیالات کی جگالی، نفس مضمون کے بجائے بدن بولی، متاثرکن حلیہ اور سامعین کی نفسیات سے کھیلنے کی جادوگرانہ تراکیب ان کا کل اثاثہ ہوتی ہیں۔ علمی افلاس کے مارے، سادہ اور عام پڑھے لکھے عوام کی تحسینِ ناشناس کے بل پر یہ حضرات بازار میں اپنی وقعت بڑھانے کی نامحمود کوشش کرتے نظر آتے ہیں۔</p>
			<p>مصنوعی مسکراہٹ چہرے پہ ٹکائے، کاروباری اخلاقیات کے بھرپور مظاہرے کے ساتھ جب یہ "بول کار" اپنے سامعین کے سامنےرستم کی طرح دھم سے کودکر آتے ہیں اور باتوں کے طوطا مینا اڑانے لگتے ہیں تو دل کسی موسیٰ کی طلب کرتا ہے جو آکر اپنا عصا ڈالے اور یہ تماشا ختم کر دے۔ جاگتی آنکھوں خواب دیکھنے والوں کو جھنجھوڑ کر اٹھائے اور زندگی کی جنگ لڑنے کو حقیقی ہتھیار دے کر میدان میں اتار دے۔</p>
			<p>بدقسمتی سے ان میں سے کچھ حضرات نے اپنے کاروبار کے لئے مذہب کو آلہ کار بناتے ہوئے ہدایت ربانی کے الفاظ و آثار کو بھی اشتہاری جملوں کے طور پر استعمال شروع کر دیا۔ مذہب وہ مظلوم جنس ہے کہ استحصال کی ہر صورت کو جواز بخشنے کے لئے ظالم انسان کے ہاتھوں استعمال ہو جاتا ہے۔ یہ جس کی فلاح کے لئے آیا تھا اس نے خود اسے ہی فروخت کرنا شروع کر دیا۔</p>
			<p>"مثبت سوچ" کا منجن بیچنا خود ان اسپیکرز اور ٹرینرز کے حق میں تو بہت "مثبت اور کارآمد" ثابت ہوتا ہے مگر سامعین کو ایک فوری ---یا اکثر تاخیری--- ڈپریشن، <annotation lang="en">Guilt</annotation> , غیر حقیقی آدرش کے منفی اثرات کا شکار کر چھوڑتا ہے۔</p>
			<p>ظالمو! خدا کی قسم تم ہم سے دگنا معاوضہ لے لو مگر انسانی ذہن کی برتر صلاحیتوں اور ولولوں کو کذب و دروغ کا موضوع نہ بناو، ہماری نسلوں کے مستقبل کو اپنی چرب زبانی کی بھینٹ نہ چڑھاؤ۔</p>
			<p>اس موضوع پہ اردو میں شائع ہونے والی پہلی کتان "کامیابی کا مغالطہ" کی اشاعت کے موقع پہ لکھا گیا۔</p>
		</section>
	</body>
</document>
