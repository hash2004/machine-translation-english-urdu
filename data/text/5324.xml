<document>
	<meta>
		<title>معین اختر کی آج 65 ویں سالگرہ</title>
		<author>
			<name>بشریٰ بٹ</name>
			<gender>Female</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/13565/</link>
			<copyright-holder>آئی بی سی اردو</copyright-holder>
		</publication>
		<num-words>300</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>کراچی...... ان گنت یادگارکرداروں کےلیجنڈری فنکار معین اختر کی آج 65 ویں سالگرہ ہے۔گوکہ انہیں ہم سے بچھڑے 4 برس بیت چکے ہیں۔لیکن دنیا فن میں اپنی فنکارانہ جادو گری سے مسحور کر دینے والے معین آج بھی لوگوں کے دلوںمیں زندہ ہیں۔</p>
			<p>اسٹیج ،ٹی وی،ریڈیو اور فلم کے شعبوں میں اپنے فن کا لوہا منوانے والے معین اختر 24 دسمبر 1950 میں پیدا ہوئے۔معین اختر کا گھرانہ مراد آباد بھارت سے ہجرت کر کے پاکستان آباد ہوا۔ ڈائو میڈیکل کالج کراچی کے پروگرام سے اپنے فنی زندگی کا آغاز کیا۔ 1966 میں یو م دفاع کے موقع پر پی ٹی وی پر جلوہ گرہوئے۔معین اختر نے اسٹیج پر بھی اپنی صلاحیتیں منوائیں۔بعدازاں اپنا فن ٹی وی اور مختلف پروگراموں کے لئے وقف کر دیا۔</p>
			<p>چند فلموں میں بھی کام کیا۔جس میںراز،سب کے باپ،تابعدار اور مسٹر کے ٹو شامل ہیں۔ ڈرامے روزی کے نسوانی لازوال کردار نے ان کی مقبولیت کو چار چاندلگا دئے۔ہاف پلیٹ میں ایک مفلوک الحال شاعر کے کردار سے انہوں نے ڈھیروں داد سمیٹی۔</p>
			<p>فن میزبانی میں بھی اپنا الگ مقام رکھنے والے معین کئی سربراہان مملکت و حکومت کے سامنے اپنے اس فن کا مظاہرہ کرتے رہے۔معین اختر وقتاً فوقتاً ایوارڈ سے نوازے گئے۔ان اعزازات میں تمغہ حسن کارکردگی،ستارہ امتیاز،نگار ایوارڈ،کریٹک ایوارڈ،گریجویٹ ایوارڈ،مصور ایوارڈ،عوامی ایوارڈ اورچھ پی ٹی وی کے ایوارڈ شامل ہیں۔</p>
			<p>معین اختر نے مختلف شعبہ ہائے زندگی سے تعلق رکھنے والے لاتعداد افراد کی پیروڈی کی،سندھی، بلوچی،پنجابی،پشتو، اور گجراتی زبان کا لب و لہجہ اپنا نے میں کمال حاصل تھا۔معین اختر نے فن گائیکی میں اپنے جوہر دکھائے،ڈرامے تحریر کئے ۔فلم پروڈکشن اور ڈائریکشن بھی کی۔</p>
			<p>منفرد انداز اورخصوصاً آواز اور انداز کے نقل کرنے کی خداداد صلاحیتوں کی وجہ فن اداکاری میں منفرد مقام رکھنے والا یہ عظیم فنکار 22 اپریل 2011 کو عارضہ قلب کے سبب اپنے کروڑوں چاہنے والوں کواداس چھوڑ کر رخصت ہوا۔</p>
		</section>
	</body>
</document>
