<document>
	<meta>
		<title>تکفیر (2/4)</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq March 2018</name>
			<year>2018</year>
			<city>Lahore</city>
			<link>http://www.javedahmedghamidi.org/#!/ishraq/5adb7367b7dd1138372dbf78?articleId=5adb7367b7dd1138372dbf81</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>تکفیر (1/4)</p>
			<heading>کفر کے نتائج</heading>
			<p>کسی شخص کی تکفیرکردینا، یہ محض اُسے برابھلاکہہ دینانہیں، بلکہ یہ اپنی ذات میں ایک نہایت پیچیدہ امر ہے۔ جس طرح تکفیر کے کچھ مقدمات ہیں، جیسا کہ تفصیل گزری، اسی طرح دنیااورآخرت میں مرتب ہونے والے اس کے کچھ سنگین نتائج بھی ہیں۔ ان نتائج کو ماننا ہراُس شخص کے لیے ضروری ہے جو تکفیرکاارادہ کرے۔ عام طورپردوسروں کی تکفیرتوکردی جاتی ہے، مگر اس کے تمام نتیجوں کونہ خودقبول کیا جاتا ہے اور نہ بعض مصلحتوں کے پیش نظر دوسروں کے سامنے اُن کے واقع ہو جانے کا اظہار ہی کیا جاتا ہے۔ غامدی صاحب کے ہاں تکفیر چونکہ مجردحالت میں نہیں، بلکہ اپنے تمام نتیجوں سمیت زیربحث آتی ہے، اس لیے وہ ہر اُس شخص کے اوپر، جسے کافرقراردے دیا گیا ہو، اُن کے اطلاق کو قبول کرتے اور اس کامطالبہ بھی کرتے ہیں۔ ذیل میں ہم تکفیرکے چندنتائج کا ذکرکرتے ہیں کہ جنھیں تسلیم کرنا، مکفرین کے لیے بہرصورت لازم ہے:</p>
			<heading>۱۔ لعنت</heading>
			<p>’لعنت‘ کا لفظ رحمت کے مقابلے میں استعمال ہوتا ہے۔ جب کوئی شخص جان بوجھ کرحق بات کاانکارکردے اور اس کے بعد توبہ واستغفارکرنے کے بجاے اس پراصرارکیاکرے تو وہ خدا کے ہاں ملعون قرارپاتااوراُس کی رحمت سے بہت دورہوجاتاہے۔ یہاں تک کہ وہ وقت آتا ہے کہ فرشتے اورسب انسان، خدا کے اس فیصلے کی تائیدمیں اُس پر لعنت کی بددعائیں کرتے ہیں۔ لہٰذا، جو شخص دوسروں کی تکفیر کرتا ہے، اُسے یہ بات ضرورماننی چاہیے کہ اب وہ اُن ’کافروں‘ کے لیے نہ کبھی ہدایت کی دعا کرے گااورنہ کبھی خداسے اُن کے لیے رحمت ہی طلب کرے گا:</p>
			<blockquote>
				<annotation lang="ar"><p> فَلَمَّا جَآءَ ھُمْ مَّا عَرَفُوْا کَفَرُوْا بِہٖ فَلَعْنَۃُ اللّٰہِ عَلَی الْکٰفِرِیْنَ. (البقرہ ۲: ۸۹)</p></annotation>
				<p>”پھرجب وہ چیزان کے پاس آئی جسے خوب پہچانے ہوئے تھے تو یہ اُس کے منکرہوگئے۔ سواللہ کی لعنت ہے اِن کافروں پر۔“</p>
				<annotation lang="ar"><p> کَیْفَ یَھْدِی اللّٰہُ قَوْمًا کَفَرُوْا بَعْدَ اِیْمَانِھِمْ وَشَھِدُوْٓا اَنَّ الرَّسُوْلَ حَقٌّ وَّجَآءَ ہُمُ الْبَیِّنٰتُ وَاللّٰہُ لَا یَھْدِی الْقَوْمَ الظّٰلِمِیْنَ. اُولٰٓءِکَ جَزَآؤُھُمْ اَنَّ عَلَیْھِمْ لَعْنَۃَ اللّٰہِ وَالْمَآٰءِکَۃِ وَالنَّاسِ اَجْمَعِیْنَ. (آل عمران۳: ۸۶۔ ۸۷)</p></annotation>
				<p>”اللہ اُن لوگوں کوہدایت کس طرح دے گاجوماننے کے بعد منکر ہو گئے، دراں حالیکہ وہ اس بات کے گواہ ہیں کہ یہ رسول سچے ہیں اور (ان کی سچائی پرگواہی کے لیے) اُن کے پاس کھلی ہوئی نشانیاں بھی آچکی ہیں۔ اور حقیقت یہ ہے کہ اللہ اِس طرح کے ظالموں کو ہدایت نہیں دیتا۔ یہی ہیں کہ جن کی سزا یہ ہے کہ ان پر اللہ اور اُس کے فرشتوں اورتمام انسانوں کی لعنت ہے۔“</p>
			</blockquote>
			<heading>۲۔ ختم قلوب</heading>
			<p>سمع وبصرکی صلاحیتیں اورہمارے دلوں کی حیات، یہ سب خدا کی رحمت کے مرہون منت ہیں۔ جن لوگوں پراُن کے مسلسل انکارکی وجہ سے اُس کی طرف سے لعنت کر دی جاتی ہے، اُن کی یہ صلاحیتیں کند اوراُن کے دل مکمل طور پر زنگ آلودہوجاتے ہیں۔ ایک وقت آتا ہے کہ ہدایت کے ان ذرائع کی یہ حالت ہو جاتی ہے گویاکسی نے اُنھیں مہر بند کر دیا ہو۔ کفرکے اس نتیجے کواِصطلاح میں ’ختم قلوب‘ کہتے ہیں۔ ۸؂ یہ صورت حال اس بات کا اعلان ہوتی ہے کہ اُنھیں لاکھ سمجھایاجائے، وہ ہرگزایمان نہ لائیں گے اور لازم ہے کہ اُن کی موت اسی کفرکے اوپر واقع ہو۔ چنانچہ جو شخص دوسروں کی تکفیرکرتاہے، اُسے چاہیے کہ وہ اُن کی ہدایت کے اِمکان کواب مکمل طورپرردکرے اور دوسرے یہ کہ اُنھیں ہدایت کی امیدمیں کبھی دین کی دعوت نہ دے کہ اُن کی موت لازماًکفرپرہونے کی وجہ سے یہ ایک عبث کا کام ہوگا:</p>
			<blockquote>
				<annotation lang="ar"><p> فَمَا کَانُوْا لِیُؤْمِنُوْا بِمَا کَذَّبُوْا مِنْ قَبْلُ کَذٰلِکَ یَطْبَعُ اللّٰہُ عَلٰی قُلُوْبِ الْکٰفِرِیْنَ. (الاعراف۷: ۱۰۱) </p></annotation>
				<p>”سو، ایسا نہیں ہوا کہ یہ ایمان لاتے، اِس لیے کہ پہلے جھٹلاتے رہےتھے۔ اللہ کافروں کے دلوں پراسی طرح مہرلگادیتاہے۔“</p>
				<annotation lang="ar"><p> اِنَّ الَّذِیْنَ کَفَرُوْا سَوَآءٌ عَلَیْھِمْ ءَ اَنْذَرْتَھُمْ اَمْ لَمْ تُنْذِرْھُمْ لَا یُؤْمِنُوْنَ. خَتَمَ اللّٰہُ عَلٰی قُلُوْبِھِمْ وَعَلٰی سَمْعِھِمْ وَعَلٰٓی اَبْصَارِھِمْ غِشَاوَۃٌ. (البقرہ ۲: ۶۔ ۷)</p></annotation>
				<p>”جن لوگوں نے کفرکافیصلہ کرلیاہے، اُن کے لیے برابر ہے، تم اُنھیں خبردارکرویانہ کرو، وہ نہ مانیں گے۔ اُن کے دلوں اورکانوں پراب اللہ نے مہرلگادی ہے اور اُن کی آنکھوں پرپردہ ہے۔“</p>
			</blockquote>
			<heading>۳۔ ابدی جہنم</heading>
			<p>جو لوگ اللہ سے بے پرواہوںیااُس کے سامنے سرکشی اختیارکریں، اُنھیں وہ ابدی جہنم کی وعید سناتا ہے۔ جو شخص جانتے بوجھتے ہوئے کفرکرتاہے، وہ اصل میں بے پروائی اورسرکشی ہی کاجرم کرتا ہے، چنانچہ وہ آخرت میں ابدی جہنم کی سزاکامستحق ٹھیرایاجاتاہے جس میں کوئی کمی ہوگی اور نہ ذراسی دیرکے لیے اُسے دم لینے کی مہلت ہی ملے گی۔ سو جو شخص دوسروں کی تکفیر کرتا ہے، اُسے یہ بھی مانناچاہیے کہ اُن ”کافروں“ کے لیے قطعی طورپرجہنم کا فیصلہ ہو چکا، ۹؂ اورمزیدیہ کہ اُسے خدا کے اس فیصلے کے خلاف اس سزامیں کسی تخفیف یا اس سے نجات کی کوئی دعا، کسی صورت میں بھی نہ کرنی چاہیے:</p>
			<blockquote>
				<annotation lang="ar"><p> اِنَّ الَّذِیْنَ کَفَرُوْا وَمَاتُوْا وَھُمْ کُفَّارٌ اُولٰٓءِکَ عَلَیْھِمْ لَعْنَۃُ اللّٰہِ وَ الْمَآٰءِکَۃِ وَالنَّاسِ اَجْمَعِیْنَ. خٰلِدِیْنَ فِیْھَا لَایُخَفَّفُ عَنْھُمُ الْعَذَابُ وَلَا ھُمْ یُنْظَرُوْنَ. (البقرہ۲: ۱۶۱۔ ۱۶۲)</p></annotation>
				<p>”جواپنے انکارپرقائم رہے اورمرے تواِسی طرح منکر تھے، یقیناًوہی ہیں جن پراللہ اوراُس کے فرشتوں اور سب لوگوں کی لعنت ہے۔ وہ اُس میں ہمیشہ رہیں گے، نہ اُن کی سزامیں کمی کی جائے گی اور نہ اُنھیں کوئی مہلت ہی ملے گی۔“</p>
			</blockquote>
			<heading>۴۔ دنیوی سزا</heading>
			<p>کفرکی سزاجس طرح آخرت میں دی جائے گی، اسی طرح اس دنیا میں بھی بعض اوقات اس کی سزادی جاتی ہے۔ قرآن مجید میں اس کی بہت سی مثالیں موجود ہیں۔ علما جانتے ہیں کہ اس سزاکی تمہیدمیں ایمان والوں کوحکم دیا جاتا ہے کہ کفرکرنے والوں سے معاشرتی طور پرقطع تعلق کر لیا جائے۔ اُن سے پیاراورمحبت کے تمام رشتے کاٹ دیے جائیں۔ یہاں تک کہ اُن کے لیے مغفرت کی دعاکرنااوران کی میّتوں پرنماز پڑھنابھی چھوڑدیاجائے۔ اس مقاطعہ کے بعداسے دوطرح سے نافذکیاجاتاہے۔ تندوتیزہواؤں، طوفانوں اورسیلابوں کی صورت میں یا پھر رسولوں اوراُن پرایمان لانے والوں کے ہاتھوں قتل اور قتال کی صورت میں۔ کفرکی پاداش میں دی جانے والی یہ دنیوی سزا، غامدی صاحب کے نزدیک توشریعت کا بیان نہیں ہے، بلکہ یہ خدا کی سنت اوراُس کے رسولوں کے ساتھ خاص ایک قانون ہے۔ لیکن جوحضرات اس قانون کے قائل نہیں ہیں، اُن کے لیے ضروری ہوجاتاہے کہ وہ دوسروں کو اگر کافر قرار دیں تو اس کے نتیجے کے طور پر دو باتوں کو بھی ضرورتسلیم کریں: اول یہ کہ اُن سے مکمل طورپرقطع تعلق کریں اوراُن کے ساتھ کسی بھی قسم کے سماجی اورمعاشرتی روابط کو ختم کر دیں اوردوم یہ کہ اُن سب سے قتال، بلکہ اُن میں سے بعض کو قتل کرنابھی لازم قرار دے ڈالیں:</p>
			<blockquote>
				<annotation lang="ar"><p> لَا یَتَّخِذِ الْمُؤْمِنُوْنَ الْکٰفِرِیْنَ اَوْلِیَآءَ مِنْ دُوْنِ الْمُؤْمِنِیْنَ وَ مَنْ یَّفْعَلْ ذٰلِکَ فَلَیْسَ مِنَ اللّٰہِ فِیْ شَیْءٍ. (آل عمران ۳: ۲۸)</p></annotation>
				<p>”ایمان والے اب مسلمانوں کوچھوڑکراِن کافروں کو اپنا دوست نہ بنائیں اور (یاد رکھیں) جو یہ کریں گے، اُن کواللہ سے کوئی تعلق نہ ہوگا۔“</p>
				<annotation lang="ar"><p> وَلَا تُصَلِّ عَلآی اَحَدٍ مِّنْھُمْ مَّاتَ اَبَدًا وَّلَا تَقُمْ عَلٰی قَبْرِہٖ اِنَّھُمْ کَفَرُوْا بِاللّٰہِ وَرَسُوْلِہٖ وَمَاتُوْا وَھُمْ فٰسِقُوْنَ. (التوبہ ۹: ۸۴)</p></annotation>
				<p>”اورآیندہ ان میں سے جومرجائے، اُس (کے جنازے) پر کبھی نمازنہ پڑھنا اور نہ اُس کی قبر پر (دعا کے لیے کھڑے ہونا)، اِس لیے کہ اُنھوں نے اللہ اور اُس کے رسول کاانکارکیاہے اوراِس حال میں مرے ہیں کہ بد عہد تھے۔“</p>
				<annotation lang="ar"><p> وَنَحْنُ نَتَرَبَّصُ بِکُمْ اَنْ یُّصِیْبَکُمُ اللّٰہُ بِعَذَابٍ مِّنْ عِنْدِہٖٓ اَوْبِاَیْدِیْنَا. (التوبہ ۹: ۵۲)</p></annotation>
				<p>”اور ہم تمھارے معاملے میں جس چیزکے منتظر ہیں، وہ یہ ہے کہ اللہ تم پراپنے ہاں سے عذاب بھیجے گا یا ہمارے ہاتھوں سے۔“</p>
			</blockquote>
			<heading>تکفیر کا جواز</heading>
			<p>اِتمام حجت اورکفرسے کیامرادہے، ہم نے دیکھا کہ اس میں غامدی صاحب اوردیگرعلماکے درمیان میں اختلاف پایاجاتاہے۔ ہم نے یہ بھی دیکھاکہ تفصیلات میں اس قدراختلاف کے باوجود، ان سب میں اس بات پر مکمل اتفاق ہے کہ اگر کوئی شخص اتمام حجت کے بعدحق بات کا انکارکردے تواُسے بہرحا ل، کافر قرار دیا جا سکتا ہے۔ سوال پیداہوتاہے کہ غامدی صاحب جب اصول میں تکفیرکوجائزقرار دیتے ہیں تو پھر کیا وجہ ہے کہ وہ آج کسی فرد، یہاں تک کہ کسی گروہ کو بھی اس کا حق دینے کوتیارنہیں ہیں۔ اس بات کو سمجھنے کے لیے ضروری ہے کہ ہم اُن کے اِس عدمِ جواز کے موقف کا تفصیلی طورپرجائزہ لیں اور یہ بھی دیکھیں کہ جو لوگ اس کے جوازکے قائل ہیں، وہ اس سلسلے میں کیا کیا دلائل دیتے ہیں۔ یہ ساری تفصیل دوعنوانات کے تحت دیکھ لی جا سکتی ہے: ایک عدمِ جواز اور دوسرے جواز۔</p>
			<heading>۱۔ عدمِ جواز</heading>
			<p>غامدی صاحب کے نزدیک تکفیراپنی ذات میں کوئی ممنوع اور ناجائز امرنہیں ہے۔ قرآن کی بہت سی آیات اس بات پرشاہدہیں کہ منکرین حق کوباقاعدہ کافرقراردیاگیااوراس حوالے سے خصوصی احکام بھی نازل کیے گئے۔ لیکن جن مقدمات اورشرائط کی بنیادپریہ سب کچھ ہوا، اُن کی راے میں آج اُن کے واقع ہو جانے کا کوئی اِمکان نہیں ہے۔ اس بات کواگرہم چندسوالات کی صورت دیں اور ان کے بارے میں کوئی حتمی راے قائم کر سکیں تواُن کی راے میں بھی اب کسی کی تکفیرکردینابالکل جائزہوگا اور دوسری صورت میں یہ کام قطعی طور پر ناجائز ہو جائے گا۔ پچھلے مباحث ہمارے سامنے رہیں تو وہ چندسوالات یہ بنتے ہیں:</p>
			<p>اول، کیا مخاطب تک حق بات مکمل طورپرپہنچ گئی ہے؟</p>
			<p>دوم، کیا وہ اُس کے سامنے بالکل واضح بھی ہو گئی ہے؟</p>
			<p>سوئم، کیا اُس نے جان بوجھ کر اس کاانکارکیاہے اوراُس کے پاس کیااپنے اس انکارکے لیے کوئی عذربھی موجود نہیں ہے؟</p>
			<p>چہارم، کیا ہم اس شخص کے لیے تکفیرکے تمام نتائج بھی قبول کرنے کے لیے تیار ہیں؟</p>
			<p>پہلے سوال کے جواب میں کسی بھی شخص کے متعلق ایک حد تک راے ضرورقائم کی جا سکتی ہے۔ ہم یہ بات توجانتے ہیں کہ دوسرے انسانوں کی طرح اُسے بھی باطن میں کچھ ہدایات دی گئی ہیں۔ جوصلاحیتیں اُسے حاصل ہیں، اُن کی واقفیت بہم پہنچانابھی کچھ مشکل کام نہیں۔ اُس کے خارج میں موجودہدایت کااِبلاغ جاننے کے لیے بھی ہمیں صرف یہ کرنا ہے کہ اُس کے ماحول کااچھی طرح سے جائزہ لے لیں۔ یہ دیکھ لیں کہ کیااُس کے اردگردیہ انتظامات پائے جاتے ہیں اور یہ بھی تحقیق کر لیں کہ اُن تک اُس کی رسائی کس قدرہے۔ ہدایت کو اُس نے ”جان“ لیا ہے یا نہیں، اس چیزکومکمل طورپرجان لیناالبتہ مشکل کام ہے۔ تاہم، یہ بھی ناممکن نہیں ہے۔ اُس کے ساتھ مکالمے کے نتیجے میں اسے بھی کسی حد تک جاناجاسکتا ہے۔ غرض یہ کہ ان ساری معلومات کے بعد اب ہم پورے اعتمادسے یہ کہہ سکتے ہیں کہ بات مکمل طور پر اس تک پہنچ چکی ہے یا نہیں۔</p>
			<p>دوسرے سوال کا جواب اتناآسان نہیں ہے۔ کس پربات مکمل طور پر واضح ہو گئی ہے اورکس پر نہیں؟ ظاہر ہے، اس بارے میں ہمارے پاس ظن اورگمان کے سواکچھ بھی نہیں۔ کسی شخص کاداناوبیناہونااوراُس تک حق بات کااِبلاغ ہو جانا یہ تو کسی حد تک جاناجاسکتا ہے، مگر اس بنیادپریہ بالکل نہیں کہاجاسکتاکہ وہ بات اُس پرکھل بھی گئی ہوگی، اس لیے کہ یہ دونوں چیزیں وضوح کی کوئی لزومی دلیل نہیں ہیں۔ ہم بارہادیکھتے ہیں کہ اچھاخاصاسمجھ دارآدمی ہوتا ہے، مگر نفس کے داعیات اُس پرلاعلمی اورجہالت کے وہ دبیزپردے تان دیتے ہیں کہ وہ حق کوجانتے ہوئے بھی اُس کی تفہیم سے یک سر محروم رہ جاتا ہے۔</p>
			<p>جہاں تک تیسرے سوال کا تعلق ہے توہماے پاس بہ حیثیت انسان وہ استعدادہی نہیں ہے کہ ہم اس کا کوئی حتمی جواب دے سکیں۔ ہم میں سے کسی کے بس میں نہیں کہ وہ لوگوں کے باطن میں جھانک کر یہ فیصلہ سناسکے کہ حق بات کاجان بوجھ کرانکارکردیاگیا ہے۔ یہ صرف اور صرف پروردگارعالم کی شان ہے کہ وہ دلوں کے احوال سے واقف ہواوریہ جانتاہوکہ کس دل میں ایمان نے گھرکیاہے، اورکس میں کفر آن گھساہے اور اس سب کے پیچھے کون سی نیتیں اور کیا کیا ارادے کار فرما ہیں۔ سیدنا ابراہیم علیہ السلام کے بارے میں بیان ہوا ہے کہ وہ اپنے باپ کے کفرکی وجوہات اور اس کے محرکات بالکل نہ جان سکے اوراُسے محض ایک ابتدائی درجے کاگمراہ سمجھتے رہے۔ یہی وجہ ہوئی کہ اُس کے لیے دعاے مغفرت کا وعدہ کیااوراسے نبھایا بھی، حتیٰ کہ خداے علّام الغیوب نے خبردی کہ اُن کاباپ محض خطاکار نہیں، بلکہ اُس کا کھلادشمن ہے۔ اسی طرح کفرکاارتکاب کرنے والے کے پاس کوئی حقیقی عذرموجودہے یا نہیں، اسے حتمی طورپرمعلوم کرلینابھی ممکن نہیں۔ فلاں شخص ضرور صاحب استطاعت ہے، وہ غلطی سے نہیں، جان بوجھ کریہ کام کر رہا ہے اور اس وقت اس پرکسی قسم کا کوئی جبربھی نہیں ہے، یہ سب معاملات، بہرصورت، سادہ نہیں ہوتے۔ انسانی نفسیات کی اتھاہ گہرائیاں اورباہرسے اثراندازہونے والے امور کاعظیم تنوع، انھیں اس قدر پیچیدہ بنادیتے ہیں کہ ان کاادراک کر لینا، انسان کی دسترس سے باہرہوجاتاہے۔</p>
			<p>چوتھاسوال یہ تھا کہ اس کفرکے دنیوی اوراخروی نتیجوں کے بارے میں ہماری کیاراے ہے؟یعنی، کیاہم اس بات کوماننے اور اس کابرملااظہارکرنے کے لیے تیارہیں کہ مذکورہ شخص اب خدا کے ہاں ملعون قرارپایاہے؟اُس کادل مہربندہوچکاہے؟اُسے ابدی جہنم کا مستحق قرار دے دیاگیااوراُس سے براء ت کا اظہار کرنا اور اُس کے ساتھ تمام معاشرتی روابط کو توڑدینا، اب ہم پرلازم ہوگیاہے؟مزید یہ کہ اُس کے لیے اب اس کے سواکوئی راستہ نہیں رہاکہ وہ اپنے کفرکی پاداش میں یاتوقتل کردیاجائے ۱۰؂ یا ہمیشہ کے لیے مغلوب اورزیردست بن کر رہے؟ اس سوال کا جواب دینااس لیے ضروری ہے کہ کفراوراس کے نتیجے، جیسا کہ پیچھے تفصیل گزری، آپس میں لازم وملزوم ہیں۔ جو کسی کی تکفیر کرناچاہے، اُس پرلازم ہے کہ وہ ان سب کو بھی قبول کرے، وگرنہ اس کے جوازکی بات بالکل نہ کرے۔ سردست یہ بات بھی ہمارے سامنے رہنی چاہیے کہ ان نتائج کوماننایانہ مانناتوبہت دورکی بات، کیااس وقت مذکورہ شخص پران کا اطلاق شروع ہوچکاہے؟ہمارے پاس غیب کی ان باتوں کو جاننے کا سرے سے کوئی ذریعہ ہی نہیں ہے۔ سواے اس ایک صورت کے کہ کوئی شخص خدابن جانے کی جسارت کرے یاکم سے کم اپنے اوپروحی کے اترنے کا دعویٰ کرے جو ہم جانتے ہیں کہ اب کسی طرح ممکن نہیں رہاکہ اس طرح کے تمام اِمکانات کا راستہ مستقل طور پر مسدود کر دیا گیا ہے۔</p>
			<p>یہاں ایک بات کہی جا سکتی ہے۔ وہ یہ کہ ہم دلوں کے احوال سے توواقف نہیں، لیکن کسی شخص میں پائی جانے والی ظاہری علامتیں بہرحال اس کے دل کی حالت کا پتا دیتی ہیں۔ سوجس طرح ہم ظاہر کااعتبارکرتے ہوئے کسی شخص کو مسلمان کہہ دیتے ہیں، اسی طرح اُسے کافر بھی کہہ سکتے ہیں۔ اس استدلال کے جواب میں چندباتیں پیش نظررہیں:</p>
			<p>ایک یہ کہ ظاہری علامتوں سے دل کے احوال کوقطعی طورپرجان لینا، کسی صورت میں ممکن نہیں ہے۔ ان سے زیادہ سے زیادہ ایک تاثر قائم کیا جا سکتا ہے جواپنی ذات میں صحیح بھی ہوسکتاہے اوربالکل غلط بھی۔ اور ہم اس طرح کے تاثرات کے بارے میں یہ بھی جانتے ہیں کہ یہ کسی فیصلۂ خداوندی کے متبادل ہرگز نہیں ہو سکتے۔ دوسرے یہ کہ جب ہم کسی شخص کومسلمان کہتے ہیں تو اس کا مطلب بھی یہ ہرگز نہیں ہوتا کہ ہم اُسے حقیقی معنی میں مسلمان کہہ رہے ہیں کہ اس مثال پرکسی دوسرے کوکافر قرار دے ڈالیں۔ حقیقی ایمان بھی دلوں کے احوال میں سے ہے اور اس کی بھی کسی کے پاس کوئی حتمی اطلاع نہیں۔ ہاں، ظاہری طورپرکسی کومسلمان کہنااوراُس کے ساتھ کچھ دنیوی معاملات کرنا، یہ ایساہی ہے جیسے ہم کسی کوغیرمسلم کہیں اوراُس کے ساتھ کچھ دنیوی معاملات کریں۔ لیکن اس پرقیاس کرتے ہوئے کسی کوکافرکہہ دینا، اس لیے جائزنہیں ہے کہ یہ معاملہ ظاہری اِنکارکاہے ہی نہیں، بلکہ دل سے جان بوجھ کر انکار کر دینے کاہے اور اسے یقینی طورپرجان لینے کا ہمارے پاس کوئی ذریعہ نہیں۔ ۱۱؂</p>
			<heading>۲۔ جواز</heading>
			<p>جو لوگ دوسروں کی تکفیرکرنے کے قائل ہیں، ان کی طرف سے عام طورپریہ دلائل بیان کیے جاتے ہیں:</p>
			<heading>۱۔ اِباحت</heading>
			<p>اُن کاکہناہے کہ قرآن وحدیث میں کہیں بھی تکفیرکی ممانعت واردنہیں ہوئی، اس لیے یہ اپنی اصل میں ایک جائز کام ہے۔ البتہ، عام لوگوں کے بجاے یہ صرف دین کے جیدعلماکا حق ہے اوراُنھیں بھی اس معاملے میں بہت زیادہ محتاط رہناچاہیے۔</p>
			<heading>۲۔ آیات</heading>
			<p>تکفیرکے جوازکی ایک دلیل یہ دی جاتی ہے کہ قرآن کی بہت سی آیات اپنے منکرین کوکافرکانام دیتی ہیں، جیسا کہ یہ آیت:</p>
			<blockquote>
				<annotation lang="ar"><p> وَعَجِبُوْٓا اَنْ جَآءَ ھُمْ مُّنْذِرٌ مِّنْھُمْ وَقَالَ الْکٰفِرُوْنَ ھٰذَا سٰحِرٌ کَذَّابٌ. (ص ۳۸: ۴)</p></annotation>
				<p>”اِنھیں تعجب ہے کہ ان کے پاس ایک خبردارکرنے والا اِنھی میں سے آگیاہے اوراِن کافروں نے کہہ دیا کہ یہ ساحرہے، سخت جھوٹاہے۔“</p>
			</blockquote>
			<p>کئی آیتوں میں کچھ خاص اعمال کی بنیادپراُنھیں کافرقراردیا گیا ہے۔ اس کا مطلب یہی ہے کہ آج بھی جن میں یہ اعمال پائے جائیں، انھیں کافرکہاجاسکتاہے۔ مثال کے طورپرذیل کی یہ آیت:</p>
			<blockquote>
				<annotation lang="ar"><p> وَمَنْ لَّمْ یَحْکُمْ بِمَآ اَنْزَلَ اللّٰہُ فَاُولٰٓئِکَ ھُمُ الْکٰفِرُوْنَ. (المائدہ ۵: ۴۴)</p></annotation>
				<p>”اور جو لوگ اللہ کے اتارے ہوئے قانون کے مطابق فیصلے نہ کریں، وہی کافرہیں۔“</p>
			</blockquote>
			<p>بلکہ ایک آیت میں صرف تکفیرہی نہیں، نبی اکرم صلی اللہ علیہ وسلم کو اس بات کا باقاعدہ حکم دیاگیاہے کہ وہ منکرین کو کافر کہہ کر مخاطب کریں:</p>
			<blockquote>
				<annotation lang="ar"><p> قُلْ یٰٓاَیُّھَا الْکٰفِرُوْنَ. (الکافرون ۱۰۹: ۱)</p></annotation>
				<p>”تم اعلان کرو، (اے پیغمبر) کہ اے کافرو۔“</p>
			</blockquote>
			<heading>۳۔ احادیث</heading>
			<p>کئی حدیثوں میں لوگوں کا ایمان ختم ہونے کی بات کی گئی ہے، جیسے یہ حدیث:</p>
			<blockquote>
				<annotation lang="ar"><p> یمرقون من الدین مروق السہم من الرمیۃ. (مسلم، رقم ۲۴۵۵)</p></annotation>
				<p>”وہ لوگ دین سے اس طرح نکل جائیں گے، جس طرح تیراپنے ہدف کوچیرکرنکل جاتا ہے۔“</p>
			</blockquote>
			<p>کئی احادیث میں قرآن ہی کی طرح مختلف گناہوں پرکفرکااطلاق کیاگیاہے اورظاہرہے، اس کا مطلب بھی یہی ہے کہ جوکوئی ان کفریہ اعمال کاارتکاب کرے گا، وہ کافرقرارپاجائے گا، جیسا کہ ذیل کی یہ حدیث:</p>
			<blockquote>
				<annotation lang="ar"><p> سباب المسلم فسوق وقتالہ کفر. (بخاری، رقم ۴۸) </p></annotation>
				<p>”مسلمان کوگالی دینافسق اوراُس سے لڑائی کرنا کفر ہے۔“</p>
			</blockquote>
			<p>بعض احادیث وہ بھی ہیں جن میں لوگوں کے لیے ’کفر‘ کے لفظ سے آگے بڑھ کر ’کافر‘ کا لفظ بھی استعمال کیا ہے، جیسا کہ یہ حدیث:</p>
			<blockquote>
				<annotation lang="ar"><p> لا ترجعوا بعدي کفارًا یضرب بعضکم رقاب بعض. (بخاری، رقم ۱۲۱)</p></annotation>
				<p>”میرے بعد کافرنہ ہوجاناکہ ایک دوسرے کی گردنیں مارتے پھرو۔“</p>
			</blockquote>
			<p>اور یہ حدیث:</p>
			<blockquote>
				<annotation lang="ar"><p> إذا قال الرجل لأخیہ یاکافر فقد باء بہ أحدہما. (بخاری، رقم ۶۱۰۳)</p></annotation>
				<p>”جب کوئی شخص اپنے بھائی کوکافرکہتاہے تو دونوں میں سے ایک پر یہ لفظ چسپاں ہوکررہتاہے۔“</p>
			</blockquote>
			<p>ایک حدیث میں کچھ علامتوں کو بیان کیاگیاہے جن کی بنیادپرہم کسی کے دل میں پائے جانے والے کفر کا فیصلہ کر سکتے ہیں:</p>
			<blockquote>
				<annotation lang="ar"><p> اٰیۃ المنافق ثلاث: إذا حدث کذب، وإذا وعد أخلف، وإذا ائتمن خان. (مسلم، رقم ۲۱۱) </p></annotation>
				<p>”منافق کی تین علامتیں ہیں: جب بات کرے تو جھوٹ بولے، وعدہ کرے توخلاف ورزی کرے اور اُس کے پاس امانت رکھی جائی تواُس میں خیانت کرے۔“</p>
			</blockquote>
			<p>بعض احادیث میں کچھ اقدامات کاذکرہواہے جودوسروں کی تکفیر پرمنحصرہیں، جیسا کہ یہ حدیث:</p>
			<blockquote>
				<annotation lang="ar"><p> من بدل دینہ فاقتلوہ. (بخاری، رقم ۳۰۱۷)</p></annotation>
				<p>”جواپنادین بدل لے، اُسے قتل کر دو۔“</p>
			</blockquote>
			<p>ایک حدیث یہ ہے:</p>
			<blockquote>
				<annotation lang="ar"><p> إلا أن تروا کفرًا بواحًا عندکم من اللّٰہ فیہ برہان. (مسلم، رقم ۴۷۷۱)</p></annotation>
				<p>”تم حکمرانوں سے اقتدارکے معاملے میں جھگڑا صرف اُس صورت میں کر سکتے ہوجب کوئی کھلا کفر اُن کی طرف سے دیکھواورتمھارے پاس اس معاملے میں اللہ کی واضح حجت موجودہو۔“</p>
			</blockquote>
			<heading>۴۔ متفرق دلائل</heading>
			<p>۱۔ قرآن مجیدمیں بیان ہوا ہے کہ عالم ارواح میں خدا نے آدم علیہ السلام کی اولاد سے یہ عہدلیا: کیامیں تمھارا رب نہیں ہوں؟ سب نے اقرارکیا: ہاں، آپ ہی ہمارے رب ہیں۔ یہ عہداس بات کی واضح دلیل ہے کہ خدا کے وجود کے معاملے میں ہرانسان پراِتمام حجت ہو چکا ہے اور اس کے لیے علیحدہ سے کسی اہتمام کی ضرورت نہیں۔ چنانچہ آج ملحدین اگرخداکاانکارکریں توکم سے کم اُنھیں اس عہد کی بنیاد پرکافر ضرور قراردیاجاسکتاہے۔</p>
			<p>۲۔ سیدناصدیق رضی اللہ عنہ کے بارے میں ہم جانتے ہیں کہ انھوں نے اپنے دورخلافت میں مرتدین سے قتال کیا۔ ظاہر ہے، کچھ لوگوں کو مرتد قرار دے دینا، اصل میں اُن کی تکفیرکرناہی تھا۔ اور اسی طرح کا معاملہ اُس وقت بھی ہواجب سیدناعلی رضی اللہ عنہ کے زمانے میں خوارج سے قتال کیا گیا۔</p>
			<p>۳۔ جو لوگ ہمیں کافرقراردیں، اُنھیں محض اس وجہ سے کافرکہاجاسکتاہے کہ وہ ہم مسلمانوں کوکافر قرار دے رہے ہیں۔ اسی طرح جو لوگ اسلام کاانکارکریں اورخوداپنے آپ کوکافرکہیں، اُنھیں کافرکہنابھی بالکل جائز ہونا چاہیے۔</p>
			<heading>جواز کے دلائل کا تجزیہ</heading>
			<p>علماے اسلاف ہوں یااخلاف، تکفیرکے جوازمیں کم وبیش یہی دلائل ہیں جوان کی طرف سے پیش کیے جاتے ہیں۔ ذیل میں ہم ان سب کا مختصرساتجزیہ پیش کرتے ہیں:</p>
			<heading>۱۔ اِباحت</heading>
			<p>اباحت کے اس اِستدلال کودوطرح سے پیش کیاجاسکتاہے: ایک اس طرح سے کہ دوسرے بہت سے عام امور کی طرح یہ تکفیربھی اپنی ذات میں ایک جائز امرہے، اس لیے کہ دین میں اس کی ممانعت پر کوئی دلیل وارد نہیں ہوئی۔ دوسرے اس طرح سے کہ یہ تکفیراپنی ذات میں عام نہیں، بلکہ دینی نوعیت رکھنے والاایک امر ہے، مگریہ اس لیے جائزہے کہ دین میں اس کی ممانعت پر کوئی دلیل واردنہیں ہوئی۔</p>
			<p>پہلے اِستدلال کے جواب میں واضح ہو کہ تکفیرکسی شخص کا ذاتی معاملہ نہیں ہے کہ اس میں اباحت کے عمومی قاعدے سے استدلال کیا جا سکے۔ یہ دوسرے لوگوں سے براہ راست متعلق اور اُن کے بارے میں ایک فیصلہ سنا دینا ہے کہ جس کے نتیجے میں بہت سی شرعی حرمتیں اب قائم نہیں رہیں گی۔ اگردوسروں کے متعلق فیصلے محض اِباحت کے اصول پر جائز قرار دیے جا سکتے ہیں توپھرچوری کے مقدمے میں بھی مثال کے طور پر، قاضی کے ساتھ ساتھ ہر غیر قاضی کو یہ حق دے دیناچاہیے کہ وہ اُٹھے، اپنی عدالت سجائے اورملزم کے ہاتھ کاٹ دینے کا حکم سنادے۔ ہم جانتے ہیں کہ ہر مقدمے میں ہمیشہ پہلے اس بات کوثابت کیا جاتا ہے کہ عدالت کیااس کی سماعت کا حق بھی رکھتی ہے یا نہیں۔ سو تکفیر کی بحث میں بھی یہ لازم ہے کہ اِباحت کے عمومی قاعدے سے دلیل فراہم کرنے کے بجاے پہلے علما کے حقِ فیصلہ کو ثابت کیا جائے جو اُنھیں اس بات کا اختیار دیتا ہو کہ وہ لوگوں کے دلوں میں جھانک کراُن کے ایمان اور کفر کا فیصلہ سنا سکتے ہیں۔</p>
			<p>دوسرے استدلال کے جواب میں ایک بنیادی اصول سامنے رہناچاہیے۔ وہ یہ کہ دنیاکاہرکام اپنی اصل میں مباح اورجائزہے، یہاں تک کہ اُس کی حرمت پر کوئی شرعی دلیل قائم ہو جائے۔ اس کے مقابلے میں دین کے نام سے کیاجانے والاہرکام اپنی ذات میں غیر مباح اورناجائزہے، سواے اِس ایک صورت کے کہ اُس کے حق میں کوئی شرعی دلیل قائم کر دی جائے۔ اگرتکفیرایک دینی امرہے تو اس کے لیے اِباحت کے اصول سے کسی بھی صورت میں استدلال نہیں کیا جا سکتا، بلکہ ضروری ہے کہ اسے اُس وقت تک عمل میں نہ لایاجائے جب تک کوئی شرعی دلیل اس کا تقاضا نہ کرے۔ بغیرشرعی دلیل کے کسی کام کودین قرار دے دینا، اصطلاح میں ’بدعت‘ کہلاتاہے جوخداکے ہاں نہ صرف یہ کہ ناقابل قبول ہے، بلکہ دین میں اضافہ کرنے کی وجہ سے قابل مواخذہ بھی ہے۔ مزید یہ بات بھی یاد رہے کہ تکفیردوسری بے ضرربدعات کے مقابلے میں اس لیے بھی دلیل کی زیادہ محتاج ہے کہ اس پربعض اوقات لوگوں کی زندگی اور موت بھی منحصر ہوجایاکرتی ہے۔</p>
			<heading>۲۔ آیات</heading>
			<p>اس میں شک نہیں کہ قرآن نے بہت سے مقامات پراپنے مخاطبین کے لیے ”کافر“ کا لفظ استعمال کیا ہے۔ یہ استعمال لفظ کے لغوی اعتبار سے بھی ہوا ہے اورخالص مذہبی اعتبار سے بھی۔ اس میں بھی کوئی شک نہیں کہ بہت سے مقامات پراس لفظ کواصطلاحی معنی میں بھی برتا گیا ہے۔ لیکن مسئلہ یہ ہے کہ تکفیر کے جوازکی بحث میں اس طرح کے اصطلاحی استعمالات بھی اِثبات مدعامیں بالکل بے فائدہ ہیں۔ اس کی وجہ یہ ہے کہ غامدی صاحب کی راے میں تکفیر کی مطلق نفی نہیں کی گئی کہ اُن کے سامنے یہ آیتیں پڑھی جائیں، بلکہ وہ اس کے اصلاًجائزہونے کے قائل ہیں، جیسا کہ پیچھے بیان ہوا۔ اُن کے نزدیک خدااس بات کاپوراپوراحق رکھتا ہے کہ وہ کسی شخص کوکافرقرار دے اور قرآن مجید کے مذکورہ مقامات میں اُس کے اِسی حق کااظہارہواہے۔ سوال صرف یہ ہے کہ خدا کی ذات کے سواکسی اورکوبھی یہ حق حاصل ہے کہ وہ خداہی کی طرح لوگوں کوکافرقراردے سکے؟اگر یہ حق کسی اورکو حاصل نہیں تو ان آیتوں میں محض ’کافر‘ کا لفظ دیکھ کراپنے لیے تکفیر کا استدلال کرنابالکل ایساہی ہوگا جیسے کوئی شخص خدا کے حاکم، مالک اوربادشاہ ہونے کی حیثیت سے کیے گئے فیصلوں کی آیتیں پڑھے اور اس بنیاد پر اپنے آپ کو بھی ان فیصلوں کا مجاز سمجھناشروع کر دے۔</p>
			<p>جن آیات میں بعض اعمال کی بنیادپرکافرکہاگیاہے، اُن پرغورکریں تومعلوم ہوتا ہے کہ وہ دوطرح کی ہیں: ایک وہ ہیں کہ جن میں کفریہ اعمال پرکافرہوجانے کی مطلق بات کی گئی ہے، جیسا کہ یہ آیت:</p>
			<blockquote>
				<annotation lang="ar"><p> وَمَنْ لَّمْ یَحْکُمْ بِمَآ اَنْزَلَ اللّٰہُ فَاُولٰٓئِکَ ھُمُ الْکٰفِرُوْنَ. (المائدہ ۵: ۴۴)</p></annotation>
				<p>”اورجولوگ اللہ کے اتارے ہوئے قانون کے مطابق فیصلے نہ کریں، وہی کافرہیں۔“</p>
			</blockquote>
			<p>اور دوسری وہ ہیں کہ جن میں کفریہ اعمال پرکچھ لوگوں کے کافرہوجانے کی بات ہوئی ہے۔ جیسا کہ یہ آیت:</p>
			<blockquote>
				<annotation lang="ar"><p> اِنَّ الَّذِیْنَ یَکْفُرُوْنَ بِاللّٰہِ وَرُسُلِہٖ وَیُرِیْدُوْنَ اَنْ یُّفَرِّقُوْا بَیْنَ اللّٰہِ وَرُسُلِہٖ وَیَقُوْلُوْنَ نُؤْمِنُ بِبَعْضٍ وَّنَکْفُرُ بِبَعْضٍ وَّیُرِیْدُوْنَ اَنْ یَّتَّخِذُوْا بَیْنَ ذٰلِکَ سَبِیْلًا. اُولٰٓئِکَ ھُمُ الْکٰفِرُوْنَ حَقًّا وَاَعْتَدْنَا لِلْکٰفِرِیْنَ عَذَابًا مُّھِیْنًا. (النساء۴: ۱۵۰۔ ۱۵۱) </p></annotation>
				<p>”جو لوگ اللہ اور اس کے رسولوں کے منکرہورہے ہیں اور چاہتے ہیں کہ اللہ اوراُس کے رسولوں کے درمیان تفریق کریں اورکہتے ہیں کہ کسی کومانیں گے اور کسی کو نہیں مانیں گے اورچاہتے ہیں کہ ایمان اور کفر کے بیچ میں کوئی راہ نکالیں، وہی پکے کافرہیں اور ہم نے ان کافروں کے لیے رسواکردینے والاعذاب تیار کر رکھا ہے۔“</p>
			</blockquote>
			<p>اول الذکرآیات کے بارے میں واضح ہو کہ وہ صرف یہ بیان کر رہی ہیں کہ فلاں اورفلاں کام کفرہے، اس لیے ان کا ارتکاب کرنے والا کافر۔ یعنی، وہ صرف قانون کا بیان کر رہی ہیں، نہ کہ اُس کے اِطلاق کا۔ چنانچہ ان سے استدلال کرتے ہوئے یہ ہرگز نہیں کہا جاسکتاکہ جو شخص بھی یہ کفر کرے گا، وہ لازماًکافرقرارپاجائے گا۔ زیادہ سے زیادہ یہ کہاجاسکتاہے کہ ان کی بنیادپرہمیں بھی یہ حق حاصل ہے کہ قرآن کے انداز میں اس بات کوہم ایک اصول اور قاعدے کی صورت میں بیان کر دیں۔ مثال کے طورپرہم یہ کہیں کہ جو شخص خدا کی کتاب کے مطابق فیصلہ نہ کرے، وہ کافر ہے۔ اس سے آگے بڑھ کر خاص زید اوربکر کے بارے میں یہ کہناکہ چونکہ اُنھوں نے یہ فیصلہ نہیں کیا، اس لیے وہ کافر ہو گئے ہیں، یہ اپنے حدودسے صریحاًتجاوزہے اور اس کے لیے ان آیتوں میں کوئی دلیل نہیں ہے۔</p>
			<p>جن آیتوں میں کفریہ اعمال پربعض لوگوں کے کافرہوجانے کی بات ہوئی ہے، وہ در اصل، اُنھی لوگوں کے بارے میں ہو چکے خدائی فیصلے ہیں۔ ان سے یہ نتیجہ بالکل نہیں نکالاجاسکتاکہ کفرکرنے والے ہر شخص کواب اس طرح کے فیصلوں کی بنیاد پر کافرکہا جا سکتا ہے۔ ۱۲؂ جب عدالت میں کسی شخص کومجرم قرار دے دیاجاتاہے تواُس کا مطلب یہ ہرگز نہیں ہوتاکہ اب رہتی دنیاتک محض یہ فیصلہ ہرملزم کو مجرم بنادیاکرے گا۔ بلکہ ضروری ہوتا ہے کہ ہرمرتبہ نئے سرے سے عدالت قائم ہو، اُس کا حقِ سماعت بھی ثابت ہو، شہادتیں سنی اور دیکھی جائیں اور اُن کی روشنی میں کسی ملزم کو مجرم قرار دے کر سزاسنائی جائے یاباعزت بری کردیاجائے۔ لہٰذا، صحیح بات یہی ہے کہ ہم ان آیات کے اتباع میں اُنھی افراد اورگروہوں کوکافرکہیں جواِن میں مذکورہوئے۔ اورایساکرتے ہوئے ہم اُن کی تکفیرنہیں کریں گے، بلکہ اُن کے بارے میں سنائے جا چکے خدائی فیصلوں کی صرف حکایت اوراُس کا اعلان ہی کریں گے۔</p>
			<p>یہاں ایک سوال اٹھایاجاسکتاہے کہ یہ آیتیں، صحیح ہے کہ کچھ لوگوں کے ساتھ مخصوص ہیں، مگرجن اوصاف کی وجہ سے اُنھیں کافر قرار دیا گیا ہے، وہ اوصاف اگرکسی اورمیں بھی پائے جاتے ہوں توکیااُن پر بھی اس کا اطلاق نہیں ہو جانا چاہیے؟ اس کے جواب میں یہ اصول یاد رہے کہ ہر آیت اپنے اندرپائی جانے والی علت کی بنیادپردوسروں تک ممتد ہوتی ہے۔ یہاں علت اُن لوگوں کامحض انکارکرنانہیں، بلکہ جانتے بوجھتے ہوئے اوربغیرکسی عذر کے انکارکردینا ہے۔ اور ظاہر ہے، اس طرح کی کسی علت کی خبرہمیں ہو سکے، اس بات کا کوئی امکان ہی نہیں کہ ہم اس بنیاد پران آیتوں کے حکم کاکسی دوسرے شخص پراطلاق کر سکیں۔</p>
			<p>باقی رہی وہ آیت کہ جس میں نبی صلی اللہ علیہ وسلم سے کہاگیاہے کہ وہ لوگوں کوکافرکے لفظ سے خطاب کرتے ہوئے براء ت کا اظہار کریں تو اس سے بھی تکفیرکے جوازپر استدلال کرناممکن نہیں ہے۔ اول توآپ کو اس بات کا حکم اللہ دے رہا ہے جوحقیقت حال سے خوب واقف اور کسی کو بھی کافرقرار دینے کا پوراپوراحق رکھتا ہے۔ دوسرایہ کہ وہ خاص اُن لوگوں کے متعلق یہ حکم دے رہا ہے کہ جن پراس کی طرف سے ختم قلوب ہو چکا اور یہ طے ہے کہ وہ اُس کے پیغمبرکی دعوت پرکبھی بھی ایمان نہ لائیں گے۔ چنانچہ اگلی آیت میں فرمایا ہے: <annotation lang="ar">’وَلَآ اَنْتُمْ عٰبِدُوْنَ مَآ اَعْبُدُ‘</annotation>، ”نہ تم کبھی (تنہا) اُس کی عبادت کروگے جس کی عبادت میں کرتا ہوں“ (الکافرون ۱۰۹: ۳)۔ سو اس آیت سے تکفیر کا جواز اُسی صورت میں پیدا کیا جا سکتا ہے جب مکفرخدائی صفات کاحامل ہو، اورجن لوگوں کی تکفیراُس کے پیش نظر ہے، اُن کے دلوں پرمہر ہو جانے سے اچھی طرح واقف بھی ہو چکا ہو۔</p>
		</section>
		<section>
			<p>۸؂ کسی پر ختم قلوب کردیاجانا، یہ اُس پرظلم نہیں ہے، اس لیے کہ جو لوگ اپنی صلاحیتوں کی ناقدری کریں اورجانوروں کی طرح زندگی گزارنے پرقانع ہو جائیں، اُنھیں ان نعمتوں سے محروم کردیناہی قرین انصاف ہے۔</p>
			<p>۹؂ کچھ ”احتیاط پسند“ حضرات دوسروں کے بارے میں جہنم کا فیصلہ سنانے سے اس لیے رک جاتے ہیں کہ ہوسکتاہے کہ اُن کے پاس خدا کے حضورپیش کرنے کے لیے کوئی عذرہو، مگرطرفہ تماشاہے کہ یہی حضرات جب دوسروں کی تکفیر کرتے ہیں تو اس طرح کے تمام عذرات سے بالکل صرف نظرکرجاتے ہیں۔</p>
			<p>۱۰؂ قدماکے ہاں کسی شخص کاکافرہوجانا، کم وبیش اس کے واجب القتل ہو جانے کے مترادف ہے۔ یہاں تک کہ بعض حضرات تارکِ نمازکوبھی کافر قرار دے کراُس کے قتل کے قائل ہو گئے ہیں۔ البتہ، اس بات میں اختلاف ہوجاتاہے کہ اُسے دونمازیں چھوڑنے پر قتل کیا جائے یادو سے کم اورزیادہ نمازوں پر۔</p>
			<p>۱۱؂ یہاں یہ خلط مبحث نہیں ہونا چاہیے کہ اگر قرائن سے یہ معلوم ہوسکتاہے کہ قتل جان بوجھ کرہواہے توکفرکیوں معلوم نہیں ہو سکتا؟ اس لیے کہ تکفیرمیں نیت اور ارادے کاعلم ہوناضروری ہوتا ہے جو بالکل محال ہے۔ حتیٰ کہ قتل میں بھی قرائن صرف یہ بتاتے ہیں کہ یہ کام غلطی سے نہیں، ارادۃً ہوا ہے۔ یہ نہیں بتاتے کہ اس کے پیچھے ارادہ کیا تھا۔</p>
			<p>۱۲؂ شروع زمانے میں جب یہ روش چل پڑی کہ اس طرح کی آیتوں کودوسرے لوگوں پر بھی چسپاں کیاجانے لگاتوابن عمر رضی اللہ عنہ نے اس پرسخت نکیرفرمائی (بخاری، ص۱۴۵۴)۔</p>
		</section>
		<section>
			<p>تکفیر (3/4)</p>
		</section>
	</body>
</document>