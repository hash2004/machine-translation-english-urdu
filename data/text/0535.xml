<document>
	<meta>
		<title>پاک بھارت سیریز ہوتی نظر نہیں آرہی: چیرمین پی سی بی</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/12189/</link>
			<copyright-holder>آئی بی سی اردو</copyright-holder>
		</publication>
		<num-words>222</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>چیرمین پی سی بی شہریار خان کا کہنا ہے کہ پاک بھارت کرکٹ سیریز کے تمام امکانات ختم دکھائی دے رہے ہیں جب کہ سیریز کے نہ ہونے سے پاکستان کرکٹ بورڈ کو 5 ارب روپے کا نقصان ہوگا۔</p>
			<p>پاکستان کرکٹ بورڈ کے چیرمین شہریار خان نے کہا کہ پاک بھارت کرکٹ کی باتیں دم توڑ گئی ہیں جب کہ سیریز نہ ہونے سے پی سی بی کو 5 ارب روپے کا نقصان ہوگا۔ انہوں نے کہا کہ ہمارے پاس بھی اب وقت نہیں رہا کہ سیریز کے انتظامات کر سکیں جب کہ بھارت میں ہونے والے ٹی ٹوئنٹی ورلڈ کپ میں شرکت کے لیے حکومت کی ہدایت پر عمل  کریں گے۔</p>
			<p>شہریار خان کا کہنا تھا کہ حکومت پاکستان نے سیریز کھیلنے کی اجازت دی تھی لیکن بھارت نے ایم او یو کی پاسداری نہیں کی جب کہ ایم اویو کے تحت سیریزسے انکار پر کوئی جرمانہ نہیں رکھا گیا تھا، دیکھیں گے ہماری قانونی پوزیشن کیا ہے۔ انہوں نے کہا کہ بھارتی وزیر خارجہ کے دورہ پاکستان میں کرکٹ پربات نہ ہونا افسوسناک ہے، ہمیں امید تھی کہ اب ماحول بہتر ہو جائے گا لیکن ایسا نہ ہو سکا۔</p>
			<p>واضح رہے کہ پاکستان اور بھارت کے درمیان ٹیسٹ، ون ڈے اور ٹی ٹوئنٹی سیریز کے لیے ایم او یو سائن کیا گیا تھا جس کے تحت دونوں ممالک کے درمیان دوطرفہ سیریز دسمبر میں ہونا تھی۔</p>
		</section>
	</body>
</document>
