<document>
	<meta>
		<title>پائلٹس کے احتجاج کا پانچواں روز،پروازوں کا بحران برقرار</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/7474/</link>
			<copyright-holder>آئی بی سی اردو</copyright-holder>
		</publication>
		<num-words>329</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>کراچی...... 70 سے زائد پروازیں متاثر ہوئیں، خطیر مالی نقصان اور ہزاروں مسافر پریشان ہوئے مگر پی آئی اے کا بحران وہیں کا وہیں۔</p>
			<p>پائلٹوں کےاحتجاج کو پانچ دن گزرنے کے باوجود، حکومت نے ایسا کوئی قدم نہیں اُٹھایا جسے نتیجہ خیز یا سنجیدہ کہا جا سکے۔</p>
			<p>پالپا کا احتجاج یکم اکتوبر سے شروع ہوا۔ نیوز کانفرنس اور خطوط کے ذریعے، پالپا نے انتظامیہ کو تین ہفتے قبل ہی اپنے احتجاج سے آگاہ کر دیا تھا۔</p>
			<p>دو اکتوبر کوچیئرمین پی آئی اے نے ایرلائن کی سی بی اے یونین سمیت ملازمین کی تمام ایسوسی ایشنز کا اجلاس بلایا لیکن اہم فریق پالپا کو دعوت ہی نہیں دی گئی ۔تاثر یہ گیا کہ پی آئی ا ے انتظامیہ پالپا کے خلاف دیگر تنظیموں کا محاذ بنا رہی ہے ۔</p>
			<p>تین اکتوبر کو 50 سے زائد پروازوں کی منسوخی اور ہزاروں مسافروں کی پریشانی کے بعد ایک طرف چیئرمین پی آئی اے یہ کہتے نظر آئے کہ پالپا کے مطالبات ماننے سے بہتر ہے، ادارہ بند کر دیا جائے تو دوسری طرف وزیراعظم کے مشیرہوا بازی نے پالپا کو مذاکرات کیلئے بلالیا۔</p>
			<p>تاہم اس سے پہلےہی پی آئی اے انتظامیہ نے بیماری کے سبب طیارہ اڑانے سے انکار کرنے والے پائلٹوں کی تصاویر میڈیا کو جاری کر دیں جسے پالپا نے مذاکرات ناکام بنانے کی سازش قرار دیا۔</p>
			<p>4 اکتوبر کو اسلام آباد میں پالپا ، مشیرہوابازی اور ڈائریکٹرجنرل سی اے کے درمیان مذاکرات ساڑھے چار گھنٹے جاری رہے ۔ لیکن حکومت معاملہ سلجھانے میں ناکام رہی ۔</p>
			<p>خیال تھا ،مذاکرات کا اگلا دور 5 اکتوبر کی صبح ہوگا۔ پالپا کا وفد صبح دس بجے سے تیار تھا۔ ایوی ایشن ڈویژن نے خدا خدا کر کے پالپا کو تین بجے کا وقت دیا، مگر مذاکرات کا یہ دور بھی بے نتیجہ رہا۔</p>
			<p>نہ پالپا اپنے مطالبات سے پیچھے ہٹی اور نہ ہی حکومت کچھ دینےکیلئے آگے بڑھی مسئلہ کیسے حل ہوگا، کون حل کرے گا، پی آئی اے کوچلانا ہے یا بند کرنے کا فیصلہ کر لیا گیا،ان سوالوں کا جواب فی الحال یہی کہ انتظار فرمایئے۔</p>
		</section>
	</body>
</document>
