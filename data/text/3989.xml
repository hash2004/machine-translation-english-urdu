<document>
	<meta>
		<title>حکومت لوڈ شیڈنگ پر قابو پانے میں ناکام</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/3753/</link>
			<copyright-holder>آئی بی سی اردو</copyright-holder>
		</publication>
		<num-words>352</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>زینب شہزادی</p>
			<p>کراچی</p>
			<p>کراچی………..ملک بھر میں لوڈ شیڈنگ کا جن ہے کہ حکومتی کوششوں کے باوجود قابو میں آنے کا نام نہیں لے رہا ،رمضان میں سحری اور افطار وقت ملک کے بیشتر شہروں میں بجلی نہ ہونے کے سبب تاریکی کا راج رہا۔</p>
			<p>رمضان شریف کی آمد سے قبل عوام کو یہ نوید سنائی گئی کہ ملک میں بجلی کی پیداوار پہلی بار 16 ہزار میگاواٹ کو چھو گئی ہے ، مگرساتھ ہی طلب بھی ہزار تک پہنچ گئی ہے۔</p>
			<p>حکومت کی جانب سے اعلان کیا گیا کہ سحر اور افطار میں بجلی کی لوڈ شیڈنگ نہیں کی جائے گی اور بلا تعطل فراہمی جاری رکھی جائے گی، مگر ایسا نہ ہوا ۔</p>
			<p>پہلی سحری پر ملک کے طول عرض میں لوڈ شیڈنگ کا جن بوتل سے باہر آگیا اور اندھیرے چھا گئے ، ایسی صورت میں عوام کا غصہ بے جا نہ تھا اور حکومت کے خلاف کے عوام سڑکوں پر آگئے اور جلاؤ گھیراؤ شروع کر دیا۔</p>
			<p>لوڈشیڈنگ میں اضافہ کی وجوہات میں چند یہ ہیں،رمضان میں سحری اور افطار کےمخصوص دورانیے میں برقی آلات اور بجلی کے استعمال میں اضافہ ، لوڈ بڑھنے کے باعث کمزور ٹرانس میشن نظام کا بیٹھ جانا، زیادہ گرمی کے باعث اے سی اور روم کولر کا اضافی استعمال جو سب سے زیادہ بجلی لیتے ہیں، بجلی کی پیداوار اور اس کی طلب میں واضح فرق کی وجہ سے بھی بیک وقت سب کو بجلی دینا بھی مشکل ہے۔</p>
			<p>دوسری جانب ذمہ داروں کی کوتاہی کہ لوڈشیڈنگ نہ کرنےکا اعلان تو کر دیا مگر ضروری باتوں پر پہلے توجہ نہ دی ۔ اس کا برملا اظہار وزیر پانی و بجلی خواجہ آصف نے کیا کہ صنعتی اور رہائشی علاقوں کے فیڈرز الگ نہ کرنے سےبھی معاملہ خراب ہوا۔</p>
			<p>لوڈشیڈنگ کا فوری ختم ہونا ممکن نہیں البتہ عوام بھی اس میں حصہ ڈالیں تو صورتحال بہتری ضرور آسکتی ہے، مثلاً سحر اور افطار کے اوقات میں برقی آلات کے غیر ضروری استعمال سے گریز کریں اور صاحب ثروت حضرات اپنے گھروں میں اے سی کا استعمال تھوڑا کم کر دیں تاکہ ان لوگوں کو بھی بجلی میسر آسکے جو 18 ، 18 گھنٹوں لوڈشیڈنگ جھیل رہے ہیں ۔</p>
		</section>
	</body>
</document>
