<document>
	<meta>
		<title>قرار اللغات: امیر اللغات کا تکملہ؟</title>
		<author>
			<name>رؤف پاریکھ</name>
			<gender>Male</gender>
		</author>
		<publication>
			<name>Bunyad, Volume 4</name>
			<year>2013</year>
			<city>Lahore</city>
			<link>https://gcll.lums.edu.pk/sites/default/files/5_rauf_parekh_bunyad_2013.pdf</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<num-words>4061</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>زیر نظر مقالے میں ہم اردوکا ایک غیر معروف اور کم یاب لغت قرار اللغات کا تعارف پیش کریں گے اور اس کی اہمیت اور قدر وقیمت کا اندازہ لگانے کے علاوہ مؤلف کے اس دعوے کو بھی پرکھنے کی کوشش کریں گے جس میں اس نے کہا ہے کہقرار اللغات امیر مینائیکے معروف لغت امیر اللغاتکی تکمیل ہے۔</p>
			<heading>تعارف</heading>
			<p>قرار اللغات ایک اردو بہ اردو لغت ہے۔ اس کا پورا نام قرار اللغات یعنی اردو محاوراتہے اور اس کے مؤلف سید تصدق حسین شاہجہاں پوری المتخلص بہ قرارؔ ہیں۔ قرار اللغات ایک کم یاب لغت ہے اور کم ہی لوگ اس کے بارے میں جانتے ہیں۔ حتیٰ کہ اس کا ذکرلغات اور لغت نویسی کے موضوع پر کیے گئے تحقیقی و تنقیدی کاموں میں بھی نہیں ملتا۔ صرف ڈاکٹر ابو سلمان شاہجہاں پوری اور لیلیٰ عبدی خجستہ نے اس کا ذکر کیا ہے (لیکن خجستہ صاحبہ کے اس مقالے کا ذکر ذرا آگے آئے گا)۔ قرار اللغات کا ایک مطبوعہ نسخہ اردو لغت بورڈ(کراچی) کے کتب خانے میں موجود ہے اور راقم کو اسے وہیں دیکھنے کا موقع ملا۔ نسخہ یوں تو اچھی حالت میںہے لیکن لوح اور طباعتی تفصیلات پر مبنی اس کے ابتدائی چند صفحات ناپید ہیںچناںچہ اس مطبوعہ نسخے سے سالِ اشاعت اور ناشر کی تفصیلات کا علم نہیں ہوتا۔ البتہ بورڈ کے کارکنان نے حوالے کی سہولت کے لیے اس پرسالِ طباعت۱۹۱۹ئ لکھ رکھا ہے۔ ابو سلمان صاحب نے اس کا سالِ اشاعت نہیں دیا لیکن اس کے ناشر کا نام ”گلشنِ ابراہیم، لکھنؤ“ درج کیا ہے۔ انھوں نے لغت کا پورا نام قرار اللغات یعنی اردو محاورات دیا ہے۔</p>
			<p>لغت کے آخر میں دو اعلانات ہیں جو بعض اہم معلومات دیتے ہیں۔ مثلاً یہ کہ قرار شاہجہاں پوری یعنی اس لغت کے مؤلف معروف شاعر منشی امیر احمد مینائی کے شاگرد تھے۔ نیز یہ کہ قرار کے والد کا نام سید اصغر حسین شاہ چشتی تھا اور کتاب کی اشاعت کے زمانے میں قرار شاہ جہاں پور سے لکھنؤ آئے ہوئے تھے۔ ان اعلانات میں سے پہلاگویا ایک اشتہار ہے جو ”اردو کی مستند کتابیں“ کے عنوان سے ہے جس میںخواجہ عبدالرئوف عشرت لکھنوی کی کتابوں کی فہرست ہے اور المشتہر کے تحت ”خواجہ عبدالرئوف عشرت احاطہ خانساماں، لکھنؤ“ درج ہے۔</p>
			<p>دوسرا اعلان قرار اللغات کے عقبی سرِوَرَق پرہے جس میں ”اطلاع“ کی سرخی کے تحت یہ عبارت دی گئی ہے:</p>
			<blockquote>
				<p>میں نے اس کتاب قرار اللغات کا حق تصنیف کسی کو نہیں دیا ہیکوئی صاحب بغیر میری باضابطہ اجازت کے چھاپنے یاچھپوانے کا قصد نکریں [نہ کریں] ورنہ نفع کے عوض نقصان اٹھانا ہوگا اور حسب ضابطہ ہرجہ و نقصان کے دیندار ہوں گے۔</p>
				<p>العبد و [ا] لمشتہر: سید تصدق حسین قرار ولد سید اصغر حسین شاہ چشتی، ساکن شاہجہانپور وارد حال لکھنؤ، تلمیذ حضرت امیر مینائی لکھنوی</p>
			</blockquote>
			<p>کتاب کی ابتدا میں ”گزارش“ کے عنوان سے ایک صفحے میں مؤلف نے بتایا ہے کہ کوئی تیس (۳۰) سال قبل ان کے استاد امیر مینائی نے نواب کلب علی خان والیِ رام پور کی فرمائش پر اردو محاورات کی جانب توجہ مبذول کی تھی لیکن ان کا یہ لغت جس کا نام امیراللغات تھا نامکمل رہا۔ بقولِ مؤلف امیر کے جانشینوں میں سے حافظ جلیل حسن جلیل [مانک پوری] اور پھر حکیم محمد ضمیر حسن خان دل شاہ جہاں پوری سے امیدیں تھیں کہ وہ امیر کے اس کام کو تکمیل تک پہنچا کر ملک پر احسان کریں گے لیکن انھوں نے ”امیر اللغات کو تمام کرنے کی ہمت نہ کی“۔ اس کے بعد مؤلف نے، بقول خود ان کے، اپنی ”ناقابلیت اور عدم واقفیت“ کے باوجود اس کام کو ”جوں توں تکمیل تک پہنچایا“۔ لیکن مؤلف کے دل میں یہ خیال تھا کہ ”امیر اللغات کے طرز پر لکھنا تو ٹیڑھی کھیر“ ہے اس لیے ”اپنی ڈیڑھ اینٹ کی الگ مسجد بنانا چاہیے“۔ پھر اپنے استاد امیر مینائی کا یہ شعر درج کیا ہے:</p>
			<blockquote>
				<verse>
					نگاہِ مست ساقی نے دکھا کر 
					کہا لو پھول کی جا پنکھڑی ہے
				</verse>
			</blockquote>
			<p>اس کے بعد بتایا ہے کہ ”اس لغت کا دیگر لغات سے کچھ انداز ہی نرالا ہے“ اور اس کی وضاحت یوں کی ہے کہ اس میں مرکب اور مفرد محاورات کی تفصیل الگ الگ تحریر کی گئی ہے، ”تمامی محاورات“ کے ہر معنی کے ثبوت میں اساتذہ کے اشعار لکھے گئے ہیں اور آخرمیں مثلیں اور کہاوتیں بھی درج کی گئی ہیں۔</p>
			<p>اس کے بعد تین صفحات میں ان شعرا کے نام دیے ہیں ”جن کا کلام محاورات کے ثبوت میںتحریر کیا“۔ ان میں کچھ نام یہ ہیں: امیرؔ مینائی، میر انیسؔ، آتشؔ، انشائؔ، جرأتؔ، جانؔ صاحب، جلیلؔ مانک پوری، حالیؔ، داغؔ، ذوقؔ، رندؔ، رشکؔ، ریاضؔ خیر آبادی، سوداؔ، شیفتہؔ، غالبؔ، قلقؔ، خود مؤلف یعنی قرار، پنڈت دیا شنکر نسیمؔ، میرتقی میرؔ، میر حسنؔ، مومنؔ، منیرؔ شکوہ آبادی، ناسخؔ، نوحؔ ناروی وغیرہ۔</p>
			<p>مولف کا امیر اللغات کے بارے میں یہ لکھنا کہ ”تخمیناً تیس سال کا زمانہ ہوا“ نواب کلب علی خاں نے امیر مینائی کی توجہ لغت کی تالیف کی جانب مبذول کرائی تھی، قرار اللغات کے سالِ تا لیف کے بارے میں ہماری رہنمائی کر سکتا ہے۔ ہم جانتے ہیں کہ الفرڈ لائل نے نواب کلب علی خاں سے اردو کے ایک جامع لغت کی فرمائش ۱۸۸۴ئ میں کی تھی اورنواب نے امیر مینائی کو لغت کی تیاری کا حکم دیا۔ ۱۸۸۴ئ میں تیس سال جمع کیے جائیں تو گویاقرار اللغات کی تالیف ۱۹۱۴ئ کے لگ بھگ ہوئی۔ لہٰذا سال ۱۹۱۹ئ میں طباعت و اشاعت قرینِ قیاس ہے۔</p>
			<p>قرار اللغات کا غالباً ایک ہی ایڈیشن شائع ہوا۔ کم از کم ہماری معلومات کی حد تک اس کا دوسرا ایڈیشن نہیں چھپا۔ اس ایڈیشن کے کُل تین سو سولہ (۳۱۶) صفحات ہیں۔ یہ ایڈیشن پانچ انچ ضرب آٹھ انچ کے مسطر پر چھپا ہے۔ ہر صفحے پر دو کالم ہیں اور ہر کالم ڈھائی ڈھائی انچ چوڑا اور آٹھ آٹھ انچ لمبا ہے۔ ہر کالم میں تیئیس (۲۳)سطریں ہیں۔ جیسا کہ عرض کیا گیا، صفحہ ایک پر ”گزارش“ اور اگلے تین صفحات پر شعرا کے نام ہیں۔ پانچویں صفحے پر، جہاں سے لغت شروع ہوتا ہے، ”مرکب محاورات جو فصیح ہونے کی وجہ سے عموماً نظم میں استعمال کیے جاتے ہیں“ کا عنوان قائم کیا گیا ہے۔ اس پہلے صفحے(یعنی صفحہ ۵ پر) پر پہلا اندراج ”آب آب کرنا“ کا ہے۔ معنی دیے ہیں: ”شرمندہ کرنا“۔ اس کے بعد جلیل ؔکا یہ شعر سند میں دیا ہے:</p>
			<blockquote>
				<verse>
					چھلک چھلک کے ترے جامِ مے نے اے ساقی
					ستم کیا مری توبہ کو آب آب کیا
				</verse>
			</blockquote>
			<p>اس ابتدائی عنوان کے تحت مندرج محاورات (الف تا ی) صفحہ دو سو انہتر (۲۶۹)تک چلے گئے ہیں اور اس حصے میں آخری اندراج ”یوہیں ہونا“ [یونہی ہونا] کا ہے(ص۲۶۹) اور اس کے معنی دیے ہیں ”اسی طرح ہونا“ اور سند میں امیرؔ کا یہ شعر ہے:</p>
			<blockquote>
				<verse>
					شیخ جی یونہی جو مے پینے کی عادت ہوگی
					ایک دن رہن یہ دستارِ فضیلت ہوگی
				</verse>
			</blockquote>
			<p>صفحہ دوسو ستر(۲۷۰) سے دوسرا حصہ شروع ہوتا ہے جس کا عنوان ہے: ”تفصیلِ اسمائِ فصیح جو عموماً نظم میں استعمال ہوتے ہیں“۔ اس صفحے پر ”الف“ کے تحت پہلااندراج ”آستین کا سانپ“ کا ہے اور یہ معنی درج ہیں: ”خفیہ دشمن“۔ اس کے بعد بطور سند بحرؔ کا یہ شعر دیا ہے:</p>
			<blockquote>
				<verse>
					چلو بلا سے اگر ہے یہ آستیں کا سانپ
					بغل میں پال کے میں کیا کروں گِلا دل کا
				</verse>
			</blockquote>
			<p>یہ حصہ صفحہ دوسوبیاسی (۲۸۲) پر اختتام پذیر ہوتا ہے جس پر آخری اندراج ”یارِ غار“ کا ہے۔ معنی یوں لکھے ہیں: ”دلی دوست، سچا غم خوار“۔ سند میں دو شعر ہیں۔ پہلے صفدرؔکا یہ شعر دیا ہے:</p>
			<blockquote>
				<verse>
					محشر پہ کیوں رہے یہیں ہو جائے امتحاں 
					سنتا ہوں غیر ان کا بڑا یارِ غار ہے
				</verse>
			</blockquote>
			<p>پھر شاد ؔکا یہ شعر درج کیا ہے: </p>
			<blockquote>
				<verse>
					اے شادؔ مرگئے پہ کسی نے دیا نہ ساتھ
					جو حد کا یارِ غار ہوا گور تک گیا 
				</verse>
			</blockquote>
			<p>صفحہ دوسو تراسی (۲۸۳) سے تیسرا حصہ شروع ہوتا ہے جس کا عنوان ہے: ”مثلیں اور کہاوتیںجو عموماً نثر میں مثالاً بولی جاتی ہیں اور بعض جگہ نظم میں بھی استعمال کی جاتی ہیں“۔ اس میں پہلا اندراج ”آپ ڈوبے جگ ڈوبا“ کا ہے اور یہ معنی دیے ہیں: ”جب ہمیِں نہ ہوں گے تو کسی سے کیا غرض“۔ یہ حصہ صفحہ تین سو دس (۳۱۰) تک جاتا ہے جس پر آخری اندراج ”یہ منھ اور مسور کی دال“ کا ہے جس کے معنی یوںدیے ہیں: ”تم اس کام کے لائق نہیں ہو“۔</p>
			<p>چوتھااور آخری حصہ (یا یوں کہہ لیجیے کہ تیسرے یا کہاوتوں کے حصے کا ایک ذیلی باب )صفحہ تین سو گیارہ (۳۱۱) سے شروع ہوکرلغت کے آخری صفحے یعنی صفحہ تین سو سولہ (۳۱۶) تک جاتا ہے۔ اس حصے کا عنوان ہے ”فارسی کے جملے جو مثلوں کی جگہ استعمال کیے جاتے ہیں“۔ صفحہ ۳۱۱پرپہلا اندراج ”آب آمد تیمم برخاست“ کا ہے اور اس کے یہ معنی درج ہیں: ”بڑوں کے آگے چھوٹوں کی نہیں چلتی“۔ اس حصے کا آخری اندراج، جو لغت کا بھی آخری اندراج ہے، ”یک نہ شد دو شد“ کا ہے اور معنی لکھے ہیں: ”ایک بلا تھی دوسری اور نازل ہوئی“ (ص۳۱۶)۔</p>
			<heading>اندراجات کی نوعیت اور قدر وقیمت</heading>
			<p>اس تعارف کے بعد ہم قرار اللغات کے اندراجات پر ایک نظر ڈالتے ہیں کہ ان کی نوعیت اورمعیار کیا ہے؟</p>
			<p>اگر قرار اللغات کے اندراجات کی تعداد کو دیکھا جائے تو اتنی کم ضخامت کے لغت میں اندراجات کی تعداد بہت زیادہ ہونے کی توقع کی بھی نہیں جا سکتی تھی نیز چھوٹی تقطیع(جیسا کہ سطورِ بالا میں عرض کیا گیا، پانچ ضرب آٹھ انچ)کی اس لغت میں ایک کالم میں اوسطاً سات یا آٹھ اندراجات ہیں جو فی صفحہ اوسطاًپندرہ بنتے ہیں اور اس کے صفحات کی تعدادکے پیش نظر اس کے اندراجات کی کُل تعداد ہمارے محتاط اندازے کے مطابق ساڑھے چار ہزار کے لگ بھگ ہو گی۔ اس میں مفرد الفاظ کو بطور ”بنیادی مفرداندراج“ (جس کو انگریزی لغت نویسی کی اصطلاح میں <annotation lang="en">headword</annotation> کہا جاتا ہے) بہت کم لیا گیا اور نوے فی صد بلکہ اس سے بھی زیادہ اندراجات مرکبات اور محاورات کے ہیں۔ اس کے اس حصے میں جسے ”تفصیلِاسماے فصیح“ کا نام دیا گیا ہے اور جو بمشکل تیرہ چودہ صفحات پر مبنی ہے، زیادہ تر مفرد الفاظ درج ہیں لیکن درمیان میں کہیں کہیں مرکبات و محاورات بھی موجود ہیں۔ مفرد الفاظ کے بھی مجازی یا مرادی معنوں پر زیادہ زور دیا گیا ہے۔ اس کی وجہ یہ ہے کہ قراراللغات بنیادی طور پر محاورات کا لغت ہے اور مؤلف کا منشا محاورات یا مجازی و مرادی استعمال کے معنی کی وضاحت ہے (جیسا کہ ابو سلمان صاحب کے بیان کردہ لغت کے مکمل نام سے بھی ظاہر ہے مولف نے اردو محاورات کا لغت ترتیب دیا ہے)۔ لیکن کہیں کہیں مفرد الفاظ کے لغوی معنی دے دیے گئے ہیں اور مرادی معنی چھوڑدیے ہیں، مثلاً لفظ ”حراف“ کے لغوی معنی ”تیز، چالاک“ درج ہیں (ص۲۷۵) لیکن اس کے مجازی معنی (یعنی معشوق) نہیں لکھے۔ کیا ہی اچھا ہوتا کہ مؤلف ایک اصول قائم کرتے اور اس لغت کو یا تو صرف مرکبات تک محدود رکھتے اور اگر مفرد الفاظ درج کرنے ہی تھے تو ان کے وضعی یا لغوی معنی کے ساتھ مرادی یا مجازی معنی بھی ساتھ میں دے دیتے۔</p>
			<p>معنی میں زیادہ وضاحت اور تفصیل سے کام نہیں لیا گیا ہے اور بالعموم وہ معنی ہی دیے گئے ہیں جو مجازاً یا مراداً یا کنایتہً آتے ہیں۔ لیکن اس میں بھی نہایت اختصار اور کفایت سے کام لیا گیا ہے لہٰذا اکثر مقامات پر تشنگی کا احساس ہوتا ہے۔ مثلاً لفظ ”اُلّو“ کے صرف ایک معنی ”بے وقوف“ دیے ہیں جو مرادی معنی ہیں (ص۲۷۰)، لغوی معنی نہیں دیے۔ جبکہ امیر مینائی کا لغت، جس کی تکمیل کا مؤلف نے ارادہ ظاہر کیا ہے، میں الّو کے دونوں معنی یعنی لغوی اور مجازی باقاعدہ الگ الگ شقوں میں دیے گئے ہیں۔ امیر نے ایسے مواقع پر مختلف معنی کی شقوں کو نمبر دیے ہیں۔ امیر اللغات کی تیسری جلد میں ان نمبروں کا بطور خاص اہتمام ہے۔ جبکہ قرار اللغات کے مولف نے اس طرف توجہ نہیں کی۔ بلکہ اگر کہیں ایک سے زیادہ مجازی معنی دیے بھی ہیں تو انھیں ایک ساتھ لکھ دیا ہے مثلاً ”دم دینا“ کے معنی ”فریب کرنا، جان دینا، محبت کرنا“ کسی شق کی نشان دہی کے بغیر ایک ساتھ لکھ دیے ہیںاورمعنی کے بعد تین اسناد بھی ایک ساتھ لکھ دی ہیں (ص۱۳۸)۔ غنیمت یہ ہے کہ یہ تین اسناد اسی ترتیب سے درج ہیں جس ترتیب سے معنی لکھے ہیں یعنی پہلے درج کیا گیاداغ کا شعر</p>
			<blockquote>
				<verse>
					وعدہ کرنے کو وہ تیار تھے سچے دل سے 
					میں نے کم بخت یہ جانا مجھے دم دیتے ہیں 
				</verse>
			</blockquote>
			<p>پہلے معنی (فریب کرنا )کی سند میں ہے، دوسرا شعر بھی داغ کا ہے جو یہ ہے:</p>
			<blockquote>
				<verse>
					مجھ سے وہ کہتے ہیں پروانے کو دیکھا تو نے
					دیکھ یوں جلتے ہیں اس طرح سے دم دیتے ہیں
				</verse>
			</blockquote>
			<p>یہ دوسرے معنی (جان دینا) کی سند ہے۔ تیسرا شعر انیس کا ہے جو تیسرے معنی (محبت کرنا) کی سند میں ہے، یہ ہے:</p>
			<blockquote>
				<verse>
					دم دیتے ہیں وہ اس پہ، جو ہیں صاحبِ ایمان
					اس بینیٔ نازک پہ، ان آنکھوں پہ کرو دھیان
				</verse>
			</blockquote>
			<p>گویا یہ ترتیب درست ہے لیکن اصولاً معنی شق واردینے چاہئیں اورسند معنی کے فوراً بعد آنی چاہیے۔</p>
			<p>قرار اللغات کے بعض اندراج معنی کے لحاظ سے بہت تشنہ معلوم ہوتے ہیں۔ نیز جب مؤلف نے لغوی یا حقیقی معنی کی بجاے مرادی یا مجازی معنی پر زور دیا ہے تو اسے تمام مجازی معنی شق وار بیان کرنے چاہئیں تھے، مثلاً ”یارِ غار“ کے معنی میں ”دلی دوست، سچا غم خوار“ لکھا ہے (ص۲۸۲) لیکن اس کے ایک اور مرادی معنی یعنی ”حضرت ابوبکر صدیق رضی اللہ تعالیٰ عنہ“ نہیں دیے۔ اسی طرح یارِغار کے ایک اور مجازی یا مرادی معنی ”اصحابِ کہف“ بھی ہیں اور یہ فرہنگِ آصفیہ میں بھی درج ہیں۔</p>
			<p>بعض مقامات پر اندراجات کی تسوید میں ترتیبِ حروفِ تہجی کا خیال نہیں کیا، مثال کے طور پر ”جھوٹے منھ نہ پوچھنا“ کے بعد ”جھوٹی سچی اوڑانا [اُڑانا] کا اندراج ہے جبکہ ترتیب میں ”جھوٹی“ سے شروع ہونے والے مرکبات کا اندراج ”جھوٹے“ سے شروع ہونے والے اندراجات سے پہلے ہونا چاہیے کیونکہ ”جھوٹی“ میں یاے معروف ہے جو لغت میں ترتیب کے لحاظ سے پہلے آنی چاہیے۔ اگر یہ فرض کیا جائے کہ یاے معروف اور مجہول کے فرق کوبعض قدیم لغات کے تتبع میں اس لغت میں نظر انداز کیا گیا ہے تو پھر بھی بات نہیں بنتی کیونکہ اگلا اندراج ”جھوٹے کو حد تک پہونچانا [پہنچانا]“ کا ہے اور اس میں پھر یاے معروف کی بجاے مجہول ہے (ص۱۰۲)۔</p>
			<p>مندرجہ بالا مثالوں سے یہ بھی واضح ہوتا ہے کہ مؤلف کا املا اپنے دور کے لحاظ سے بھی خاصے قدیم انداز کا ہے جبکہ اس معاملے میں امیرؔ بہت محتاط تھے اور ان کا املا ان کے دور کی حد تک جدید ہے۔ بلکہ امیرؔ نے املا اور صحتِ زبان کا خاص خیال رکھا ہے اور کہیں کہیں ترجیح کی وضاحت بھی کی ہے۔ قرار کا ”اڑتی“ کو ”اوڑتی“ اور “بے راہ قدم اٹھنا“ کو “بیراہ قدم اوٹھنا“ لکھنا اس کے املا کے اصولوں سے بے نیازی کے ثبوت ہیں۔ مؤلف کے املا کا یہ عالم ہے (گو اسے کاتب کے کھاتے میں بھی ڈالا جا سکتا ہے) کہ وہ اردو املا کے اس مسلمہ اصول کہ مصدر میں آنے والی نون کی مشدد آواز کو تشدید سے ظاہر نہیں کیا جاتا بلکہ اس حرف (یعنی نون )کو دو بار لکھا جاتا ہے (جیسے بننا، گننا، تننا، جننا، سننا وغیرہ) کو کہیں کہیںنظر انداز کر دیتا ہے اور مثلاً ”کان دھر کے سننا“ میں ”سننا“ کو ”سنا“ لکھتا ہے (ص۱۹۳)۔ (یہاں کاتب نے سین پر پیش اور نون پر تشدیدکا اہتمام کیا ہے لہٰذااسے کاتب کے کھاتے میں ڈالنا بھی مشکل ہے)۔</p>
			<p>بعض مقامات پر اسناد پیش کرنے میں احتیاط نہیں کی گئی، جیسے ”دن منانا“ بمعنی ”امیدواری کرنا“ کی سند میں صفحہ ۱۴۱ پر عاشق ؔ کا جو شعر دیا ہے وہ یہ ہے:</p>
			<blockquote>
				<verse>
					خالق نے یہ روزِ خوش دکھایا 
					جس دن کو مناتے تھے وہ آیا
				</verse>
			</blockquote>
			<p>حالانکہ یہ ”دن منانا“ کی نہیں بلکہ ”دن کو منانا“ کی سند ہے۔ جبکہ محاورہ دن منانا ہے نہ کہ دن کو منانا اور نور اللغات میں اسی سند کے ساتھ موجود ہے۔ نوراللغات کے مطابق اس کے معنی ہیں دن کی تمنا کرنا۔ گویامحاورے کے اصل الفاظ میں بھی اور مفہوم میں بھی کچھ کمی رہ گئی ہے۔ بظاہرذرا سا فرق ہے لیکن لغت نویسی کے اصولوں میں اس طرح کے فرق کو بڑی اہمیت حاصل ہوتی ہے۔ اور ویسے بھی محاورے کے الفاظ میں تبدیلی جائز نہیں سمجھی جاتی۔</p>
			<p>بعض اندراجات کے معنی مشکوک بلکہ غلط ہیں۔ مثال کے طور پر ”دور کی سوجھنا“ کے معنی لکھے ہیں : تہہ کوپہونچنا [پہنچنا] (ص۱۴۲)۔ لیکن فرہنگ آصفیہ اور نوراللغات میںدور کی سوجھنا کے جو معنی درج ہیں ان کا خلاصہ یہ ہے کہ اس کے معنی ہیں: گہرا خیال آنا، باریک اور نادر بات خیال میں آنا نیز دور اندیش ہونا۔ اردو لغت بورڈ کے تاریخی اصولوں پر مرتبہ لغت میں بھی یہی معنی دیے گئے ہیں۔ صاحبِ قرار اللغات نے سند میں امیر مینائی کا جو شعر دیا ہے اس سے بھی ”تہہ کو پہنچنا“ کے معنی نہیں نکلتے، بلکہ آصفیہ، نوراور بورڈ کے لغت میں دیے گئے معنی کی تصدیق ہوتی ہے، ملاحظہ ہو:</p>
			<blockquote>
				<verse>
					یہ آتا ہے جی میں کہ کوثر کو چلیے 
					خرابات میں دور کی سوجھتی ہے
				</verse>
			</blockquote>
			<p>اسی طرح قرار نے ”بازار کی مٹھائی“ کے معنی لکھے ہیں ”آسان“ (ص۴۱)۔ جبکہ اس کے معنی فرہنگ آصفیہ کے مطابق یہ ہیں: وہ چیز جو ہر ایک شخص اپنے استعمال میں لاسکے، (مجازاً) کسبی۔ صاحبِ نور اللغات نے آصفیہ کے الفاظ کو دہرادیا ہے۔ لغت بورڈ نے بازار کی مٹھائی کے معنی یوں دیے ہیں: ”(لفظاً) وہ چیز جو ہر شخص کو آسانی سے مل سکے، (مراداً) کسبی، طوائف، رنڈی“۔ اس اندراج یعنی بازار کی مٹھائی کی سند میں مؤلفِ قرار اللغات نے خود اپنا جو شعر دیا ہے اس سے بھی ”آسان“ کی بجاے ”جسے ہر کوئی حاصل کر سکے“ کے مرادی معنی نکلتے ہیں، ملاحظہ ہو:</p>
			<blockquote>
				<verse>
					یار کا بوسۂ لبِ شیریں
					کوئی بازار کی مٹھائی ہے
				</verse>
			</blockquote>
			<p>امیر اللغات میں بھی ”بازار کی مٹھائی“ کے معنی ”وہ چیز جو علی العموم سب کو مل سکے“ درج ہیں لیکن امیر نے اس سے اگلا اندراج ”بازار کی مٹھائی جس نے پائی اس نے کھائی“ کا کیا ہے اور معنی لکھے ہیں: مذاق سے کسبیوں کی نسبت کہتے ہیں۔ گویا مؤلف کے نزدیک ”آسان“ اور ”جسے ہر کوئی آسانی سے حاصل کر سکے“ کے معنی میں کوئی فرق نہیں۔ اس سے ان کی لغت نویسی کی مہارت کا اندازہ کیا جا سکتا ہے۔</p>
			<p>مؤلف نے بعض الفاظ یا مرکبات کے معنی یہ دیکھے بغیر لکھ دیے ہیں کہ آیا سند سے وہ معنی برآمد ہو بھی رہے ہیں یا نہیں۔ مثال کے طور پر لفظ ”بازاری“ کے معنی درج ہیں ”معمولی“ (ص۲۷۱)۔ اصولاً یہ معنی درست ہیں لیکن ”بازاری“ کے کئی اورمعنی بھی ہیں( جو اردو کے مستند لغات میں دیکھے جا سکتے ہیں، یہاں انھیں دہرایا نہیں جا رہا)۔ سرِ دست ”بازاری“ کے دیگر معنی کو نظر انداز کرتے ہوئے وہ سند دیکھتے ہیں جو مؤلف نے اپنی دانست میں ”بازاری“ کے معنی کے لیے دی ہے۔ سندرندؔ کے شعر سے ہے جس کا دوسرا مصرع ہے :</p>
			<blockquote>
				<verse>
					خانگی ہے مرا محبوب، وہ بازاری ہے 
				</verse>
			</blockquote>
			<p>حالانکہ یہ مصرع ”بازاری عورت، طوائف، رنڈی، کسبی“ کے معنی میں ہے نہ کہ ”معمولی“ کے معنی میں۔ بازاری کے ایک معنی ”کسبی، پیشہ کرنے والی عورت“ بھی ہیں اور اردو لغت بورڈ کے لغت میں اس کی اسناد بھی موجود ہیں۔ رندؔ کے مصرعے میں یہی معنی مراد ہیں۔ دراصل رندؔ نے طوائفوں کی دو قسموں یعنی بازاری اور خانگی کا موازنہ کیا ہے۔ خانگی کے دیگر معنی سے قطعِ نظر، خانگی وہ طوائف ہوتی ہے جو پردہ نشین ہو اور چھپ کر پیشہ کرتی ہو۔”خانگی“ کے یہ معنی آصفیہ اور نور دونوں نے دیے ہیں اور سند میں دونوں نے آتشؔ کا یہ شعر دیا ہے:</p>
			<blockquote>
				<verse>
					دنیا سی خانگی کوئی ہوگی نہ بیسوا
					شوہر سے اپنے رہتی نہ دیکھی یہ زن درست 
				</verse>
			</blockquote>
			<p>بورڈنے بھی یہ معنی دیے ہیں اور دو نثری اسناد بھی دی ہیں۔</p>
			<p>پھر اپنے لغت کو مختلف حصوں میں مختلف عنوانات کے تحت تقسیم کرنے کا کوئی جوازقرار اللغات کے مؤلف نہیں پیش کر سکے ہیں اور نہ ہی ”تمامی محاورات“ کی کوئی وضاحت انھوں نے کی ہے۔ موجودہ صورت میںلغت میں کسی خاص اندراج کو تلاش کرنے میں دقت ہوتی ہے کیونکہ باری باری تمام حصے دیکھنے پڑتے ہیں۔ 	ان معروضات کی روشنی میں مجبوراً ہمیں یہ رائے قائم کرنی پڑتی ہے کہ قرار اللغات کوئی بہت معیاری لغت نہیں ہے۔ محاورات کے کچھ لغات اس سے پہلے موجود تھے۔ مؤلف کو چاہیے تھا کہ ان میں کچھ اضافہ کرتے یا ان سے کچھ اختلاف کرتے۔ ان کے اس کام سے اردو محاورات یا الفاظ کے ضمن میںیا لغت نویسی کے باب میں بہت کم اضافہ ہوا۔</p>
			<heading>اردو لغات اور شعری متون سے استناد</heading>
			<p>البتہ ایک میدان ایسا ہے جس کی وجہ سے قرار اللغات کی کچھ اہمیت سامنے آتی ہے اور وہ ہے الفاظ کے معنوں کے ساتھ شعر ی متون سے استناد۔</p>
			<p>شعری متون سے لغت میںاسناد پیش کرنے کے ضمن میں راقم الحروف ضروری سمجھتا ہے کہ اردو لغت نویسی کے موضوع پر کیے گئے ایک غیر مطبوعہ لیکن بہت وقیع اور اہم کام کا ذکر کرے۔ یہ ایک مقالہ ہے جو ایک ایرانی طالبہ لیلیٰ عبدی خجستہ نے پروفیسر ڈاکٹر تحسین فراقی صاحب کی نگرانی میں اردو لغت نویسی میں ادبی ذوق کے شواہد کے عنوان سے تحریر کیا تھا۔ مقالے میں انھوں نے اس امر کا بطور خاص جائزہ لیا ہے کہ اردو کے کن کن لغات میں کون کون سے شعرا کے اشعار درج کیے گئے ہیں اور کن شعرا کے اشعار زیادہ تعداد میں بطورسند آئے ہیں۔</p>
			<p>اس ضمن میں خجستہ صاحبہ نے قرار اللغات کا بھی جائزہ لیا اور اس میں دی گئی شعری اسناد کا تجزیہ بھی کیا۔ انھوں نے قراراللغات میں مختلف شعرا کی پیش کی گئی شعری اسناد کو باقاعدہ شمار کر کے ان کی جو تفصیلات دی ہیں وہ یہاں درج کی جا رہی ہیں:</p>
			<table>
				<tr>
					<td>شاعر</td>
					<td>تعدادِ اشعار</td>
				</tr>
				<tr>
					<td>داغ</td>
					<td>۷۹۴</td>
				</tr>
				<tr>
					<td>امیر</td>
					<td>۶۴۹</td>
				</tr>
				<tr>
					<td>شوق</td>
					<td>۴۰۲</td>
				</tr>
				<tr>
					<td>قرار [یعنی خود موؔلف]</td>
					<td>۳۲۰</td>
				</tr>
				<tr>
					<td>جلیل</td>
					<td>۳۰۸</td>
				</tr>
				<tr>
					<td>عاشق</td>
					<td>۱۹۲</td>
				</tr>
				<tr>
					<td>شاد</td>
					<td>۱۷۵</td>
				</tr>
				<tr>
					<td>قلق</td>
					<td>۱۵۸</td>
				</tr>
				<tr>
					<td>جلال</td>
					<td>۱۴۷</td>
				</tr>
				<tr>
					<td>دل</td>
					<td>۱۱۰</td>
				</tr>
				<tr>
					<td>بحر</td>
					<td>۷۸</td>
				</tr>
				<tr>
					<td>حالی</td>
					<td>۳۵</td>
				</tr>
				<tr>
					<td>صفدر</td>
					<td>۳۴</td>
				</tr>
				<tr>
					<td>میر</td>
					<td>۳۴</td>
				</tr>
			</table>
			<p>اس فہرست میں جہاں بعض بڑے اور اہم ناموں مثلاً غالبؔ کی عدم موجودگی کھٹکتی ہے وہاں یہ بھی غور طلب ہے کہ بعض شعرا کی مثالیں بہت زیادہ اور بعض کی بہت کم ہیں۔ اس کی وجوہات پر بحث فی الحال ہمارے موضوع سے بہت دور ہے۔ لیکن ہم یہ ضرور کہیں گے کہ مؤلف نے خوداپنے اشعار بطور سند اچھی خاصی تعداد میں پیش کر دیے ہیں۔</p>
			<p> بہرحال، اس لغت میں شامل بعض اسناد اہم ہیں اور کچھ تو ایسی ہیں کہ نسبتاً کم معروف شعرا کے کلام سے لی گئی ہیں اور ان میں سے کچھ کا کلام اب آسانی سے دستیاب بھی نہیں۔ بظاہرایسا لگتا ہے کہ اس کے بعد تالیف ہونے والے لغات (مثلاً نور اللغات) کے مؤلفین کو بالخصوص اسناد کے ذیل میں اس سے کچھ نہ کچھ مدد ضرور ملی ہوگی لیکن تحقیق اور عمیق مطالعے کے بغیر اس امر کو یقینی نہیں کہا جا سکتا۔ یہ ضرور ہے کہ اردو لغت نویسی میں استفادے (بلکہ نقل در نقل )کی روایت بھی کسی دلچسپ تحقیقی مطالعے کا موضوع ہو سکتی ہے(بشرطے کہ ہمارے محترم اساتذہ اور طلبہ و طالبات کو تیسرے درجے کے زندہ اہل قلم پر ”حیات و خدمات“ اور ”احوال و آثار“ جیسے غیر اہم اور گھسے پٹے موضوعات سے کچھ فراغت نصیب ہو)۔</p>
			<p>ان اسناد کی اہمیت اپنی جگہ ہے لیکن قرار اللغات کی اہمیت زیادہ ترتاریخی ہے۔ اسے اردو لغت نویسی کی تاریخ میں کوئی اہم سنگِ میل قرار نہیں دیا جا سکتا اور اس کی جانب توجہ بھی اس لیے مبذول ہوتی ہے کہ مؤلف کے بقول یہ امیر اللغات کی تکمیل ہے۔</p>
			<heading>امیر اللغات کاتکملہ؟</heading>
			<p>مؤلف کا یہ کہنا کہ انھوں نے اس لغت کی صورت میں امیر کے کام کو تکمیل تک پہنچایا ہے کئی وجوہ کی بنا پر درست نہیں۔</p>
			<p>جہاں تک امیرؔ مینائی کے نقشِ قدم پر چلنے کا سوال ہے تو امیرؔ کا تتبع اگر مؤلف صحیح معنی میں کرتے تو سند میں اپنا کوئی شعر نہ دیتے جیسا کہ امیراللغات میں امیرؔ نے کیا ہے۔ گو امیرؔ کی قادر الکلامی سے یہ توقع بے جا نہیں کہ وہ جس لفظ کی سند چاہتے اسی وقت ایک شعر کہہ کر اسے باندھ لیتے۔ لیکن امیرؔ نے بوجوہ ایسا نہیں کیا۔</p>
			<p>پھر امیرؔ نے لغت نویسی کا کام جتنے بڑے پیمانے پر شروع کیا تھا اور جس طرح اس کے لیے باقاعدہ دفتر اور عملہ فراہم کیا تھا، اس کا عشر عشیر بھی قرار کے ہاں نظر نہیں آتا۔ امیرؔ کے لغت کی ضخامت کا اندازہ یوں لگایا جا سکتا ہے کہ الف ممدودہ اور الف مقصورہ کے الفاظ امیر اللغات کی دو جلدوں میں سمائے اور تیسری جلد صرف ”ب“ سے شروع ہونے والے الفاظ پر مبنی ہے۔ ضخامت اور اندراجات کی تعداد کے لحاظ سے کُل ۳۱۶ صفحات پر مشتمل لغت کو امیر اللغات کا تکملہ قرار دینا عجیب سی بات معلوم ہوتی ہے۔ امیر اللغات اگر مکمل ہوتا تو اس کی کئی جلدیں ہوتیں، کم از کم آٹھ جلدوں تک کا منصوبہ تو امیر کے ذہن میں تھا۔</p>
			<p>تعداداور مقدارسے قطع نظر اگر اصول لغت نویسی کے لحاظ سے دیکھا جائے تب بھی قرار اللغات، امیر اللغات کے معیارسے بہت پیچھے ہے جیسا کہ سطورِ بالا میں مذکور ہوا۔ لیکن ایک اچھی بات اس دعوے کے ساتھ یہ ہے کہ خود مؤلف کو بھی احساس ہے کہ یہ امیر اللغات کی تکمیل نہیں ہے اور وہ ایک طرح سے تکملے کے دعوے سے یہ کہہ کر ابتدا ہی میں دست بردار ہو گیا ہے کہ امیر اللغات کے انداز میں لکھنا تو ٹیڑھی کھیر ہے اوراپنی ڈیڑھ اینٹ کی الگ مسجد بنانی چاہیے، نیز یہ کہ ”کہا لو پھول کی جا پنکھڑی ہے“۔</p>
			<p>اس طرح ہم اس نتیجے پر پہنچتے ہیں کہ قرار اللغات، امیر اللغات کا تکملہ تو نہیں ہے اور یہ مقدار اور معیار دونوں لحاظ سے امیر اللغات کو نہیں پہنچتا لیکن اس کی بعض اسناد اہم اور دلچسپ ہیں اور یہ لغت اردو لغت نویسی کے طویل سفر میں کوئی اہم سنگِ میل نہ سہی بہرحال ایک سنگِ میل ضرور ہے جس کے مطالعے سے کچھ نہ کچھ اخذ کیا جا سکتا ہے۔</p>
		</section>
	</body>
</document>