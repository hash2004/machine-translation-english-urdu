<document>
	<meta>
		<title>وزیراعظم کے معاون خصوصی کو اختیارات استعمال کرنے سے روک دیا گیا</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/12312/</link>
			<copyright-holder>آئی بی سی اردو</copyright-holder>
		</publication>
		<num-words>326</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سپریم کورٹ نےوزیراعظم کے معاون خصوصی شجاعت عظیم کو 15 دن اختیارات استعمال کرنے سے روک دیا۔</p>
			<p>شجاعت عظیم کی تقرری سے متعلق وزیر اعظم کے خلاف توہین عدالت کی درخواست کی سماعت چیف جسٹس انور ظہیر جمالی کی سربراہی میں 3 رکنی بنچ نے کی ۔ اٹارنی جنرل نے عدالت سے استدعا کی کہ دستاویزات جمع کرانے کے لیے 15 دن کا وقت دیا جائے ، عدالت نے اس پر جواب دیا کہ وقت اس صورت میں دیا جا سکتا ہے اگر یقین دہانی کرائی جائے کہ شجاعت عظیم 15 اپنے اختیارات استعمال نہیں کرینگے۔</p>
			<p>چیف جسٹس نے استفسار کیا کہ کیا شجاعت عظیم کا پی آئی اے کی پرائیویٹائزیشن میں کوئی کردار ہے ؟ جسے ملازمت سے نکالا گیا اسے کوئی عہدہ کیسے دیا جا سکتا ہے اس پر اٹارنی جنرل نے کہا کہ آئین کے آرٹیکل 62 ، 63 کے تحت 3 سے 5 سال کی پابندی ہو سکتی ہے اس سے زیادہ نہیں۔اس پر جسٹس امیر ہانی مسلم نے ریمارکس دیے کہ اراکین پارلیمنٹ الیکشن لڑکر آتے ہیں ، شجاعت عظیم الیکشن لڑ کے نہیں آئے ، معاون خصوصی ہونے کے تحت شجاعت عظیم مکمل بااختیار ہیں لیکن جواب دہ کسی کو نہیں ؟</p>
			<p>اس پراٹارنی جنرل نے عدالت سے استدعا کی کہ شجاعت عظیم کی تقرری کے حوالے سے تفصیلی جواب جمع کرانا چاہتا ہوں ، عدالت سے استدعا ہے کہ 15 دن دیے جائیں ، اس پر عدالت نے سماعت میں وقفہ کرتے ہوئے اٹارنی جنرل کو حکم دیا کہ وزیراعظم ہائوس سے پوچھ کر بتایا جائے کہ 15 دن کی مہلت کے دوران شجاعت عظیم اپنے اختیارات استعمال نہیں کرینگے،</p>
			<p>وقفے کے بعد اٹارنی جنرل نے عدالت کو بتایا کہ میرا رابطہ وزیر اعظم ہائوس نہیں ہو سکا، اپنے رسک پر یقین دہانی کرانے کے لیے تیار ہوں، شجاعت عظیم جواب داخل کرانے تک اختیار استعمال نہیں کرینگے، عدالت نے شجاعت عظیم کو 15 دن کام سے روکنے کا حکم اور آئندہ سماعت پر نوٹس جاری کرتے ہوئے کیس کی سماعت 11 جنوری تک ملتوی کر دی</p>
		</section>
	</body>
</document>
