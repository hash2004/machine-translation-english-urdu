<document>
	<meta>
		<title>جنّات، سائنس اور قرآن</title>
		<author>
			<name>مجیب الحق حقی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/14746/</link>
			<copyright-holder>آئی بی سی اردو</copyright-holder>
		</publication>
		<num-words>1180</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>کیا جنّات حقیقت ہیں؟</p>
			<p>کیا سائنس آگ سے زندگی کی تصدیق کرتی ہے؟</p>
			<p>جواب یہی ہوگا کہ سائنس موجودہ علوم کی روشنی میں اس کی تصدیق نہیں کرتی۔</p>
			<p>لیکن ا س مو ضوع پر سائنس، کامن سینس اور قرآن کے زاویوں سے طائرانہ نظر ڈالنا ایک دلچسپ امر ہو گا ۔</p>
			<p>کائنات اور اس میں زندگی کے حوالے سے سائنسی نقطۂ نظر مختصراً یہ ہے کہ کائنات ابتداء میں انتہائی گرم تھی اور آہستہ آہستہ ٹھنڈی ہوئی یہاں تک کہ زمین پر پانی ظاہر ہوا پھر بہت سے کیمیائی عمل کے بعدمناسب درجۂ حرارت پر اس میں آبی زندگی شروع ہوئی۔ اب ظاہر ہے کہ اگر کوئی ایسی زندگی جس کا مآخذ تپش اور آگ ہو تو وہ قدرتی طور پہ تُرابی یا آبی زندگی سے پہلے وجود میں آئی ہوگی اور فطری طور پر ایک شعلہ فگارماحول میں اُبھری زندگی کے پیرامیٹر ز یا اس کی ساخت ، شعور اور حواس خلیے میں پیدا ہونے والی کسی بھی حیات سے یا انسان سے بالکل جدانوعیّت کے ہونگے۔با الفاظِ دیگر دھکتے ستارے میں حرارتی توانائی سے کوئی زندگی ظاہر ہوتی ہے تو وہ ویسے ہی لطیف خواص کی حامل ہوگی جیسا کہ توانائی! ہم اسے حرارتی حیات <annotation lang="en">Thermal Life</annotation> کا نام دے سکتے ہیں۔ قدرتی طور پر کسی ایسی زندگی جس کا منبع <annotation lang="en">origin</annotation> خلیے کے بجائیتوانائی سے منسلک ہو وہ انسان کے شعور سے ماوراء ہوگی اور اس کی تصدیق عام حواس سے ممکن نہیں ہوگی ۔ سائنس تو اجنبی زندگی کے بارے میں تذبذب میں ہے لیکن آئیں اور حیرت زدہ ہو کر پڑھیں کہ ایسی حیات کی تخلیق کے حوالے سے قرآن کیا کہتا ہے!</p>
			<p>قرآن: سورۃ الحجر ( ۱۵ ) آیات ۲۶۔ ۲۷</p>
			<p>وَلَقَد خَلَقنَا الِا نسَانَ مِن صَلصَالٍ مِن حَماٍَ مَسنْونٍo</p>
			<p>وَالجَاٰنَّ خَلَقنَاہُ مِن قَبلُ مِن نَارِ السَّمْومِ o</p>
			<p>اور ہم نے انسان کو سڑی مٹّی کے سوکھے گارے سے بنایا۔</p>
			<p>اس سے پہلے ہم جنوں کو آگ کی لَپٹ سے پیدا کر چکے تھے۔</p>
			<p>یہ اگر انسان کی تحریر ہوتی تو اس میں" قبل یا اس سے پہلے " کا حوالہ نہ ہوتا کیونکہ ۱۴۰۰ سال قبل کا کوئی بھی انسان حیات کی تخلیق کے مدارج اور ارتقاء کے درجوں کاسائنسی علم نہیں رکھتا تھا۔ یہاں قرآن کی یہ صراحت حیران کُن ہے کہ انسان سے پہلے جنّات کی آگ سے تخلیق کی گئی جو سائنسی علوم کے مطابق حیات کے فطری ارتقاء میں منطقی درجہ ہوگا۔ یہاں انسانی پیدائش کے حوالے سے نظریۂ ارتقاء کی تصدیق ہرگزمقصود نہیں بلکہ ایک عمومی پیرائے میں یہ بتانا ہے کہ ہو سکتا ہے کہ قرآن انسان کی تخلیق کے حوالے سے جس مٹّی کا تذکرہ کرتا ہے وہ کائنات کے ٹھنڈا ہونے پر ہی بنی ہوگی جس میں تقریباً تمام عناصر مختلف تناسب سے موجود ہیں۔ سائنس کے مطابق عناصر <annotation lang="en">elements</annotation> ہی مل کر انسان بناتے ہیں جن میں آکسیجن، کاربن، ہائیڈروجن، نائٹروجن، کیلشیم، فاسفورس، پوٹیشیم، سلفر، سوڈیم، کلورین، میگنیشیم اورانکے علاوہکسی حد تک تمام دوسرے عناصربہت کم تناسب میں شامل ہیں، لیکن یہ واضح رہے کہ ان عناصر کے باہمی کیمیائی عمل سے زندگی کے ظہور میں جلنے <annotation lang="en">cumbustion</annotation> یا سُلگنے کا عمل شامل نہیں ہے ۔ جلنا <annotation lang="en">Combustion</annotation> ایک کیمیکل یا کیمیائی عمل ہے جس میں عناصر کے جلنے سے روشنی اور تپش پیدا ہوتی ہے جس میں آکسیجن کا مرکزی کردار ہوتا ہے۔ یہاں ایک منطقی سوال ابھرتا ہے کہ جب زندگی عناصر کے باہمی ملاپ یعنی مخصوص کیمیا ترکیبی <annotation lang="en">specific-chemical-actions-reactions</annotation> سے پیدا ہوتی ہے تو یہ پیرایہ صرف ایک ہی کیوں ہو؟ ان ہی عناصر میں سے کچھ عناصر کا جلنے <annotation lang="en">cumbustion</annotation> کے کسی مخصوص عمل کے دوران حیات کو جنم دیناخارج از امکان نہیں ہونا چاہیئے کیونکہ جلنا بھی ایک کیمیائی عمل ہے۔ جدید سائنس خلیوں میں ظاہر ہونے والی طبعئی حیات کا راز نہیں جان سکی جو کہ آنکھوں کے سامنے ہوتا ہے اور ابھی تک ایک لاینحل معمّہ ہے تو وہ کس بنیاد پر کسی حرارتی حیات کو مطلق رد کر سکتی ہے جبکہ دورِ جدید کے مشہور ترین سائنسدان اسٹیون ہاکنگ <annotation lang="en">Stephen Hawking</annotation> نے کہا کہ: " ہمیں یقین ہے کہ زمین پہ زندگی اچانک ابھری ہے تویقیناً اس لامحدود کائنات میں زندگی اورطرح سے بھی وقوع پذیر ہوئی ہوگی۔"</p>
			<annotation lang="en"><p>"We believe that life arose spontaneously on Earth," Hawking said at Monday's news conference, "So in an infinite universe, there must be other occurrences of life."</p></annotation>
			<annotation type="url"><p>https://www.washingtonpost.com/news/speaking-of-science/wp/2015/07/20/stephen-hawking-announces-100-million-hunt-for-alien-life/</p></annotation>
			<p>اور اسی یقین کی بِنا پر اس سائنسدان نے کسی ایسی مخلوق کی تلاش کے عمل میں مدد کے لیئے ایک سو ملین ڈالر مختص کیئے ہیں۔ انہوں نے مزید کہا ہے کہ اس بات کا امکان بھی ہے کہ خلائی مخلوق کے مقابلے میں انسان کیڑے مکوڑوں سے بھی حقیر ہو سکتے ہیں اور وہ ہمیں اس طرح برباد کر سکتے ہیں جس طرح ہم چیونٹیوں کو۔</p>
			<annotation type="url"><p>http://www.space.com/29999-stephen-hawking-intelligent-alien-life-danger.html</p></annotation>
			<p>اس بیان سے ثابت ہوتا ہے کہ جدید سائنسدان اجنبی حیات کو کسی نامعلوم پیرائے میں قبول کر رہے ہیں اور مان رہے ہیں کہ ہمارے مخصوص ذہنی معیار سے بہت ہٹ کر بھی ترقّی یافتہ زندگیاں ہو سکتی ہیں۔ جدید سائنسدان غیر ارضی یا خلائی حیات <annotation lang="en">Extraterrestrial-life</annotation> کے وجود پر گفتگو اسی لیئے کرتے ہیں کہ یہ عقلی اور منطقی ہے۔ اس طرح یہ بات تو عیاں ہوئی کہ خود سائنس کے مطابق بھی زندگی کی جہتیں اور پیرائے <annotation lang="en">dimensions</annotation> مختلف ہو سکتے ہیں جو کہ ایک معقول بات ہے تو پھر آگ یا کسی مخفی توانائی سے پیو ستہ حیات کو مسترد کرنے کا کوئی معقول عقلی جواز تو موجود نہیں ہوا سوائے اس کے کہ بیچارگی تو ہمارے علم کی ہے کہ ہم ابھی اس قابل نہیں ہوئے کہ اس کو سائنسی طور پر جان سکیں۔ جدیدسائنسدان جس اجنبی مخلوق <annotation lang="en">aliens</annotation> کا انتظاریا اس کی تلاش کر رہے ہیں کیا عجب کہ ان میں سے کچھ ہمارے درمیان ہی ایک محدود پیرائے میں موجودہوں اور اس وقت سے یہاں ہوں جب زمین آتشی گولہ ہو۔</p>
			<p>ایک دردمندانہ گذارش ان لبرل اور جدید سوچ کے پروردہ دوستوں،دانشوروں اور مفکّرین سے ہے کہ جنّات وغیرہ کو دقیانوسی خیال قرار دینے کے بجائے زندگی کے حوالے سے جدید سائنسی نظریات کی روشنی میں اس کو بھی پرکھیں یا پھر اسٹیون ہاکنگ جیسے سائنسدانوں کو بھی دقیانوسی قرار دے دیں! مسٹر ہاکنگ کا کسی اجنبی مخلوق پر 'ایمان' محض طبعئی علم اور تخیّل ووجدان پر مبنی ہے جس پر لوگ یقین کر رہے ہیں۔</p>
			<p>رہا سوال یہ کہ اس کائنات میں کسی اجنبی زندگی کا مقام اور دائرہ کار کیا ہو سکتا ہے، تو جیسا کہ ہم جانتے ہیں کہ قرآن وضاحت کرتا ہے کہ انسان ایک برتر حیثیت کا حامل ، اشرف المخلوقات اور خالق کا نائب ہے۔ کیونکہ اللہ ہر طرح کی تخلیق پر قادر ہے لہذٰا آگ سے پیدا ہونے والی زندگی بھی اللہ کی تخلیق ہے ۔ لیکن یہ بات بھی اظہر من الشمس ہے کہ کوئی بھی زندگی اپنے فزیکل یا پیرافزیکل وجود کے باوجود انسان سے کمتر ہی ہے اور آئندہ بھی رہے گی کیونکہ فزیکل دنیا میں انسان طبعئی برتری رکھتا ہے۔اس دنیا میں انسان کو خالق نے اشرف المخلوق قرار دیکر فوقیت اور غلبہ عطا کیا ہے لہٰذا جِن یا کوئی بھی کائناتی یا خلائی مخلوق مافوق الفطرت خصائص کی حامل ہوتے ہوئے بھی انسان کے مقابلے میں طبعئی ماحول <annotation lang="en">Physical-World</annotation> میں کمزور ہی رہے گی۔</p>
			<p>(" خدائی سرگوشیاں اور جدید نظریات" سے ماخوذ)</p>
		</section>
	</body>
</document>
