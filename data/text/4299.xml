<document>
	<meta>
		<title>حج انتظامات : سعودی حکومت کا 24 ہزارافراد پر مشتمل طبی عملہ</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/5669/</link>
			<copyright-holder>آئی بی سی اردو</copyright-holder>
		</publication>
		<num-words>289</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سعودی حکومت نے مکہ مکرمہ حاجیوں کے علاج معالجے کے لئے 24 ہزار افراد پر مشتمل طبی عملہ تعینات کر دیا</p>
			<p>مشاعر مقدسہ کے آٹھ ہسپتالوں میں سن سٹروک کے مریضوں کے علاج اور پیچےدہ آپریشنوں کے لئے تمام انتظامات مکمل</p>
			<p>سعودی وزارت ِ صحت نے رواں حج سیزن کے دوران دنیا بھر سے آنے والے لاکھوں حاجیوں کو ضروری طبی سہولتیں فراہم کرنے کے لئے 24 ہزار سے زائد افراد پر مشتمل طبی و دفتری عملہ تعینات کر دیا ہے</p>
			<p>حج کے پانچ دنوں کے دوران استعمال کے لئے منٰی کی خیمہ بستی، میدان عرفات اور مزدلفہ کی وادی پر مشتمل مشاعر مقدسہ میں واقع 8 ہسپتالوں میں تمام بنیادی سہولتیں مہیا کر دی گئی ہیں اور ان میں 1300 مزید بستروں کااضافہ کر دیا گیا ہے ۔</p>
			<p>ڈائریکٹر حج مکہ ڈاکٹر مصطفی نے اخبارِمکہ سے بات چیت کرتے ہوئے بتایا ہے کہ ورلڈ ہیلتھ آرگنائزیشن کے طے کردہ معیارات کے مطابق حاجیوں کو ضروری طبی سہولتیں فراہم کر نے کے لئے تمام انتظامات مکمل کر لئے گئے ہیں -</p>
			<p>وبائی امراض کی روک تھام کے لئے دوسرے ملکوں سے آنے والے حاجیوں کے طبی معائنے کے لئے جدہ ایئر پورٹ اور بندرگاہ پر 700 افراد پر مشتمل طبی عملہ تعینات کیا گیا ہے ۔</p>
			<p>انہوں نے بتایا کہ اس سال حج موسم گرما میں ہو رہا ہے 'چنانچہ مشاعرِ مقدسہ میں واقع تمام آٹھ ہسپتالوں میں سن سٹروک کے مریضوں کے علاج کے لئے ضروری انتظامات کئے گئے ہیں ۔</p>
			<p>ان تمام ہسپتالوں میں 24 گھنٹے ڈائیلسز کی سہولت مہیا کرنے کے علاوہ ایمر جنسی آپریشن کا انتظام بھی کیا گیا ہے ۔ واضح رہے کہ گزشتہ حج سیزن کے دوران ان ہسپتالوں میں 500 حاجیوں کی انجیو گرافی اور 30 کی اوپن ہارٹ سرجری کی گئی ۔</p>
		</section>
	</body>
</document>
