<document>
	<meta>
		<title>آئی فون کے لیے 2 چینی باشندے گردے بیچنے پر تیار</title>
		<author>
			<name>ٹیم آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/6666/</link>
			<copyright-holder>آئی بی سی اردو</copyright-holder>
		</publication>
		<num-words>227</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>انسان اپنی خواہشات کی تکمیل کے لیے کسی بھی حد تک جا سکتا ہے اور ایسا ہی کچھ کیا دو چینی باشندوں نے جنہوں نے آئی فون کے نئے موبائل فون سکس ایس کو خریدنے کے شوق میں اپنے گردے  بیچنے کی کوشش کی اسی لیے اسے کہتے ہیں شوق کا کوئی مول نہیں ہوتا۔</p>
			<p>میڈیا رپورٹس کے مطابق چین کے صوبے جیانگ کے رہائشی "وو" آئی فون 6 ایس خریدنا چاہتا تھا لیکن اس کے پاس اتنی رقم نہیں تھی اسی دوران اس کے دوست "ہوآنگ" نے اسے مشورہ دیا کہ اپنا ایک ایک گردہ بیچ کر اس فون کو خریدیں جس پر دونوں نے ایک غیر قانونی ایجنٹ سے رابطہ قائم کیا کہ وہ ان کا گردہ خریدے۔</p>
			<p>آئی فون کے اس ورژن کو خریدنے کا شوق ابھی بھی کم نہیں ہوا تھا "وو" تو گردہ بیچنے کے منصوبہ سے باز ہو گیا لیکن اس کے دوست "ہوآنگ" نے ٹھان لی کہ وہ گردہ بیچ کر آئی فون ضرور خریدے گا لیکن اس دوران اس کے دوست وو نے پولیس کو ہوآنگ کے ارادوں سے آگاہ کر دیا جس پر پولیس نے ہوآنگ کو پکڑنے کی کوشش کی لیکن وہ کہیں روپوش ہو گیا۔</p>
			<p>وو کا کہنا ہے کہ اسے فکر ہے اس کا دوست کہاں چلا گیا اور کہیں وہ واقعی اپنا گردہ نہ بیچ دے کیونکہ اس نے اپنی خواہش پوری کرنے کی ٹھان رکھی ہے۔</p>
		</section>
	</body>
</document>
