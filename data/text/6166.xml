<document>
	<meta>
		<title>بعد از موت (۵)</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq January 2015</name>
			<year>2015</year>
			<city>Lahore</city>
			<link>http://www.javedahmadghamidi.org/#!/ishraq/5adb7359b7dd1138372dbd8b?articleId=5adb73ffb7dd1138372dce91</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>۴۔ عالم حشر</heading>
			<p>عالم نفوس، دنیااوربرزخ، یہ تینوں اس لحاظ سے مشترک ہیں کہ یہ ایک ہی وقت میں موجود اور مائل بہ عمل ہیں۔ یعنی ایک ہی وقت میں کوئی شخص عالم نفوس میں موجوداورزندگی مل جانے کامنتظر ہے توکوئی دنیا میں آچکا اور اس زندگی کو جی رہا ہے اورکوئی وہ ہے جواِن مراحل سے گزر کر برزخ میں جابراجمان ہوا ہے۔ لیکن دنیاے حشران تینوں سے اس لحاظ سے بالکل مختلف ہے کہ وہ آج کی نہیں، بلکہ کل کی بات ہے۔ نیزیہ امتحان ہے اور نہ اس سے متعلقہ کوئی امر، بلکہ صرف اور صرف امتحان کا نتیجہ سنادینے کا ایک مرحلہ ہے۔ عالم حشرکی یہ خصوصیات ہیں جوتقاضا کرتی ہیں کہ اس کی ابتدایوں ہو کہ سب سے پہلے یہاں برپاکیے گئے امتحانی نظام کی بساط لپیٹ دی جائے۔ اس کے بعدلوگوں کو نئی زندگی دے کراکٹھاکیاجائے۔ ان کی کارگزاری دیکھنے کے لیے وہاں عدالت قائم ہواورپھرنیک کاروں کوجزا اور بدکاروں کوسزاسنادی جائے۔ قرآن میں ان تمام مراحل کی تفصیل بیان ہوئی ہے۔ ہم ذیل میں ان کو ترتیب وار پیش کرتے ہیں:</p>
			<heading>قیامت</heading>
			<p>قرآن کی روسے جینے اورمرنے اورپھربرزخ میں چلے جانے کا یہ سلسلہ ہمیشہ جاری نہ رہے گا۔ ایک دن آئے گاجب موت وحیات کا یہ سفراپنے اختتام کوپہنچے گا، عالم برزخ منتہی ہو جائے گا، حتیٰ کہ ساری دنیا درہم برہم اور اس کاہرنظم تلپٹ ہوکررہ جائے گا۔ کائنات میں واقع ہونے والے اس عظیم حادثے کودینی اصطلاح میں قیامت سے تعبیر کیا جاتا ہے۔</p>
			<p>قیامت کاآغازاس طرح ہوگا کہ لوگ اپنے اپنے کاموں میں مصروف ہوں گے اورخداکی طرف سے مامورایک فرشتہ اچانک صورپھونک دے گا۔ صورپھونک دیاجانا، اصل میں اس بات کا اعلان ہوگا کہ اب کائنات کے نظام میں تغیر کی ابتداہوتی ہے۔ اس کی آواز کاپہلا اثریہ ہوگا کہ لوگوں پرشدیدگھبراہٹ اورہول کی کیفیت طاری ہو جائے گی۔ اس کیفیت میں لوگ اپنی عزیز ترین چیزوں سے بے پروا ہو جائیں گے، مائیں اپنی ممتا کو بھول جائیں گی، حتیٰ کہ حاملہ عورتیں اپنے حمل تک ڈال دیں گی:</p>
			<blockquote>
				<annotation lang="ar"><p>وَیَوْمَ یُنْفَخُ فِی الصُّوْرِ فَفَزِعَ مَنْ فِی السَّمٰوٰتِ وَمَنْ فِی الْاَرْضِ اِلَّا مَنْ شَآءَ اللّٰہُ. (النمل ۲۷: ۸۷)</p></annotation>
				<p>”اور اس دن کا خیال کرو، جب صور پھونکا جائے گا اور وہ سب جوزمین اور آسمانوں میں ہیں، ہول کھا جائیں گے، سواے ان کے جنھیں اللہ چاہے گا۔“</p>
				<annotation lang="ar"><p>یَوْمَ تَرَوْنَھَا تَذْھَلُ کُلُّ مُرْضِعَۃٍ عَمَّآ اَرْضَعَتْ وَ تَضَعُ کُلُّ ذَاتِ حَمْلٍ حَمْلَھَا وَتَرَی النَّاسَ سُکٰرٰی وَمَا ھُم بِسُکٰرٰی، وَلٰکِنَّ عَذَابَ اللّٰہِ شَدِیْدٌ. (الحج ۲۲: ۲)</p></annotation>
				<p>”جس دن تم اُسے دیکھوگے، اس دن ہر دودھ پلانے والی اپنے دودھ پیتے بچے کوبھول جائے گی اور ہر حاملہ اپناحمل ڈال دے گی اور لوگ تمھیں مدہوش نظر آئیں گے، دراں حالیکہ وہ مدہوش نہیں ہوں گے، بلکہ اللہ کا عذاب ہی کچھ ایسا سخت ہوگا۔“</p>
			</blockquote>
			<p>صورکے پھونک دیے جانے کے بعدزمین کی حالت کیا ہو گی، اس کے باسیوں پرکیا گزرے گی، اس کی خشکی اورتری میں کیا کیا تبدیلیاں رونماہوں گی اور اس کے پہاڑاورکھائیاں کیا کچھ جھیلیں گی ؛قرآن نے ان سب کا تفصیل سے نقشہ کھینچاہے۔</p>
			<p>بیان ہوا ہے کہ انسان کے پاؤں کے نیچے کی زمین میں بھونچال آجائے گا۔ یہ عجیب اور بے ہنگم طریقے سے ہچکولے کھانے لگے گی۔ اس کاسکون ختم اورقرار متزلزل ہو جائے گا۔ اس کے اندربہت سے راز پوشیدہ ہیں، بہت سی امانتیں اورخزانے مدفون ہیں، ایساکھچاؤپیدا ہوگا کہ یہ اس طرح کے تمام بوجھ نکال باہرکرے گی۔ اس کی بلندیوں کا حسن اور مناظر کی دل فریبی ختم ہو جائے گی، حتیٰ کہ تمام نشیب وفرازاُس دن برابر ہو جائیں گے:</p>
			<blockquote>
				<annotation lang="ar"><p>یٰٓاَیُّھَا النَّاسُ اتَّقُوْا رَبَّکُمْ، اِنَّ زَلْزَلَۃَ السَّاعَۃِ شَیْءٌ عَظِیْمٌ. (الحج ۲۲: ۱)</p></annotation>
				<p>”لوگو، اپنے پروردگار سے ڈرو۔ حقیت یہ ہے کہ قیامت کازلزلہ بڑی ہول ناک چیز ہے۔“</p>
				<annotation lang="ar"><p>وَاِذَا الْاَرْضُ مُدَّتْ، وَاَلْقَتْ مَا فِیْھَا وَتَخَلَّتْ، وَاَذِنَتْ لِرَبِّھَا وَحُقَّتْ. (الانشقاق ۸۴: ۳۔ ۵)</p></annotation>
				<p>”اور وہ دن، جب زمین تان دی جائے گی اور جو کچھ اس کے اندر ہے، اسے باہر پھینک کر خالی ہو جائے گی اور اپنے پروردگار کے حکم کی تعمیل کرے گی، اور اسے یہی چاہیے۔ (وہ دن تمھارے پروردگار سے ملاقات کا دن ہو گا)۔“</p>
				<annotation lang="ar"><p>لَا تَرٰی فِیْھَا عِوَجًا وَّلاَ اَمْتًا. (طٰہٰ ۲۰: ۱۰۷)</p></annotation>
				<p>”تم اس میں کوئی کجی دیکھوگے اور نہ ہی کوئی بلندی۔“</p>
			</blockquote>
			<p>زمین کی مضبوطی اور اس میں گڑے ہوئے پہاڑوں کی عظمت کابھرم، اُس دن چکناچور ہو جائے گا۔ ان دونوں کو ایک ہی بارمیں اٹھا کر پاش پا ش کردیاجائے گا۔ یہ فلک بوس پہاڑجوآج ثبات کے لیے ضرب المثل ہیں، اس قدر بے ثبات ہو جائیں گے کہ گردوغباراوردھنکی ہوئی اُون کے مانندہوامیں اڑتے ہوں گے:</p>
			<blockquote>
				<annotation lang="ar"><p>وَحُمِلَتِ الْاَرْضُ وَالْجِبَالُ فَدُکَّتَا دَکَّۃً وَّاحِدَۃً، فَیَوْمَءِذٍ وَّقَعَتِ الْوَاقِعَۃُ. (الحاقہ ۶۹: ۱۴۔ ۱۵)</p></annotation>
				<p>”اور زمین اور پہاڑوں کو ایک ہی مرتبہ اٹھا کر پاش پاش کردیاجائے گا، تو اس دن ہوکے رہنے والی (قیامت) ہو جائے گی۔“</p>
				<annotation lang="ar"><p>وَیَسْءَلُوْنَکَ عَنِ الْجِبَالِ فَقُلْ یَنْسِفُھَا رَبِّیْ نَسْفًا، فَیَذَرُھَا قَاعًا صَفْصَفًا. (طٰہٰ ۲۰: ۱۰۵۔ ۱۰۶)</p></annotation>
				<p>”اور یہ لوگ تم سے پہاڑوں کے بارے میں پوچھتے ہیں، انھیں کہوکہ میرا رب ان کو گرد و غبار کی طرح اڑا دے گا اورزمین کو بالکل صفاچٹ چھوڑدے گا۔“</p>
				<annotation lang="ar"><p>وَتَکُوْنُ الْجِبَالُ کَالْعِھْنِ الْمَنْفُوْشِ. (القارعہ ۱۰۱: ۵)</p></annotation>
				<p>”اور (اس دن) پہاڑ دُھنی ہوئی روئی کی طرح ہو جائیں گے۔“</p>
			</blockquote>
			<p>قیامت کی ان گھڑیوں میں سمندر وں پرجو گزرے گی، قرآن نے اس کا بھی ذکرکیا ہے۔ ساحلوں سے گلے ملنے، راز و نیاز کی باتیں کرنے اوروفاؤں کا دم بھرنے والی لہریں، جوروٹھ کر چلی بھی جائیں تو پھر لوٹ آتی ہیں، اُس دن اتنے جوش اورہیجان میں ہوں گی کہ معلوم ہوگا کہ یہ کنارے کبھی بھی ان کے دوست نہیں رہے۔ یہ ان سے کیے ہوئے سارے قول وقرار بھول جائیں گی۔ ان سے عہدِ وفا نبھاناتو درکنار، یہ ان کوپاؤں تلے روند کررکھ دیں گی:</p>
			<blockquote>
				<annotation lang="ar"><p>وَاِذَ الْبِحَارُ سُجِّرَتْ.... (التکویر ۸۱: ۶)</p></annotation>
				<p>”اور جب سمندر ابل پڑیں گے...“</p>
				<annotation lang="ar"><p>وَاِذَ الْبِحَارُ فُجِّرَتْ.... (الانفطار ۸۲: ۳)</p></annotation>
				<p>”اور جب سمندر پھوٹ بہیں گے...“</p>
			</blockquote>
			<p>قیامت کی ان ہول ناکیوں کا جانوروں پر بھی اثرپڑے گا۔ وحشی جانوربالعموم اکٹھے نہیں ہوتے کہ ان کو اپنی ضرورت کے لیے ایک دوسرے کی گھات میں بیٹھنااوربھڑجانا ہوتا ہے۔ ہونے والے واقعات کاان پراس قدر اثر ہو گا کہ وہ ایک دوسرے سے بے پروا ہو کر ایک ہی جگہ اکٹھے ہو جائیں گے:</p>
			<blockquote>
				<annotation lang="ar"><p>وَ اِذَا الْوُحُوْشُ حُشِرَتْ.... (التکویر ۸۱: ۵)</p></annotation>
				<p>”اور جب وحشی جانور (اپنی سب دشمنی بھول کر، ایک ہی جگہ) اکٹھے ہو جائیں گے... (اس وقت ہر کوئی جان لے گا کہ وہ کیالے کر آیا ہے)۔“</p>
			</blockquote>
			<p>اِدھرزمین اور اس کی مخلوقات پر یہ سب بیت رہاہوگااور اُدھرآسمان اور اس کے متعلقات بھی قیامت کی زد میں ہوں گے۔ اِس نیلگوں چھت کے بارے میں ارشاد ہوا ہے کہ وہ پھٹ جانے کے بعد اس طرح نظر آئے گی، جیسے کھال کھینچ دیں تو نیچے سے سرخ گوشت نظر آنے لگتا ہے۔ انسان کی خدمت میں لگے ہوئے اجرام فلکی اور دیگر آرایشی قمقمے، اُس دن بے نور ہو جائیں گے۔ چانداورسورج، آج اپنے اپنے دائروں میں کام کرتے دکھائی دیتے ہیں، یہ اپنے مدار وں کو چھوڑیں گے اور ایک دوسرے سے جاملیں گے:</p>
			<blockquote>
				<annotation lang="ar"><p>فَاِذَا انْشَقَّتِ السَّمَآءُ فَکَانَتْ وَرْدَۃً کَالدِّھَانِ. (الرحمٰن ۵۵: ۳۷)</p></annotation>
				<p>”پھر (کیابنے گی اس وقت) جب آسمان پھٹ جائے گااوراتری ہوئی کھال کی طرح لال ہو جائے گا؟“</p>
				<annotation lang="ar"><p>اِذَا الشَّمْسُ کُوِّرَتْ، وَاِذَا النُّجُوْمُ انْکَدَرَتْ.... (التکویر ۸۱: ۱۔ ۲)</p></annotation>
				<p>”جب سورج کی بساط لپیٹ دی جائے گی، جب تارے ماند پڑ جائیں گے...“</p>
				<annotation lang="ar"><p>فَاِذَا بَرِقَ الْبَصَرُ، وَخَسَفَ الْقَمَرُ، وَجُمِعَ الشَّمْسُ وَالْقَمَرُ، یَقُوْلُ الْاِنْسَانُ یَوْمَءِذٍ اَیْنَ الْمَفَرُّ. (القیٰمہ ۷۵: ۷۔ ۱۰)</p></annotation>
				<p>”لیکن اس وقت، جب دیدے پتھرائیں گے، اور چاند گہنائے گا اور سورج اورچاند، دونوں اکٹھے کر دیے جائیں گے تو یہی انسان کہے گا: اب کہاں بھاگ کر جاؤں۔“</p>
			</blockquote>
			<p>قیامت کی اس ہلچل کے دوران میں کوئی وقت ہوگاجب تمام انسان اپنے اوسان کھو کر بے ہوش ہو جائیں گے۔ بلکہ زمین والوں کا ذکر ہی کیا! آسمان کے باسی بھی اس دہشت سے اپنے ہواس کھوبیٹھیں گے۔ ہوش میں وہی رہے گا جس کے بارے میں خدا چاہے گا کہ وہ ہوش میں رہے:</p>
			<blockquote>
				<annotation lang="ar"><p>وَنُفِخَ فِی الصُّوْرِ فَصَعِقَ مَنْ فِی السَّمٰوٰتِ وَمَنْ فِی اْلاَرْضِ اِلاَّ مَنْ شَآءَ اللّٰہُ. (الزمر ۳۹: ۶۸)</p></annotation>
				<p>”اور صور پھونکاجائے گا توآسمانوں اور زمین میں جو بھی ہیں، سب بے ہوش ہر کر گرپڑیں گے، سواے ان کے جنھیں اللہ چاہے گا۔“</p>
			</blockquote>
			<heading>اعادۂ خلق</heading>
			<p>قیامت برپاہوجانے اور اس کے نتیجے میں یہاں کاسارانظام درہم برہم ہو جانے کے بعد وہ وقت آئے گا جب ایک نئی دنیابالکل نئے اصولوں کے ساتھ پیدا کر دی جائے گی۔ اس کی پیدایش میں ذرہ بھربھی مشکل نہ ہوگی، بلکہ یہ سب اسی طرح ممکن ہو جائے گا، جس طرح پہلی مرتبہ ممکن ہوا تھا۔ اس کوبنانے کے لیے کسی کاری گرکی تلاش ہوگی نہ نیامادہ چاہیے ہوگا، وہی پروردگار عالم کہ جس نے اس دنیاکو عدم سے وجودبخشاتھا، کائنات کی وسعتوں میں بکھرے ہوئے اسی مادے سے نئی دنیاکو تخلیق کر لے گا:</p>
			<blockquote>
				<annotation lang="ar"><p>کَمَا بَدَاْنَآ اَوَّلَ خَلْقٍ نُّعِیْدُہٗ، وَعْدًا عَلَیْنَا، اِنَّا کُنَّا فٰعِلِیْنَ. (الانبیآء ۲۱: ۱۰۴)</p></annotation>
				<p>”جس طرح ہم نے تخلیق کی ابتدا کی تھی، اُسی طرح اِس کا اعادہ کریں گے۔ یہ ایک وعدہ ہے ہمارے ذمے، اور ہم یہ کر کے رہیں گے۔“</p>
				<annotation lang="ar"><p>یَوْمَ تُبَدَّلُ الْاَرْضُ غَیْرَ الْاَرْضِ وَالسَّمٰوٰتُ. (ابراہیم ۱۴: ۴۸)</p></annotation>
				<p>”اس دن کو یاد رکھو، جب یہ زمین دوسری زمین سے بدل دی جائے گی اور آسمان بھی۔“</p>
			</blockquote>
			<p>جب نئے زمین اورآسمان تیار ہو جائیں گے توآدم سے لے کر قیامت تک پیدا ہونے والے ہر انسان کو زندہ کر دیا جائے گا۔ اس کے لیے ایک مرتبہ پھرسے صورپھونکاجائے گاجس کی آواز سے سب مردے جی اٹھیں گے۔ وہ ایک دوسرے کوحیرانی سے تاکتے ہوں گے جس طرح کسی کو گہری نیندسے جگادیاجائے تو وہ ہڑبڑاکراٹھے اور اِدھر اُدھر دیکھنے لگے۔ یہ لوگ بہت بڑی تعداد میں اور اس قدرمنتشر اورپراگندہ ہوں گے، جیسے آسمان سے بارش ہواوراچانک بہت سے پتنگے کہیں سے نکل آئیں:</p>
			<blockquote>
				<annotation lang="ar"><p>ثُمَّ نُفِخَ فِیْہِ اُخْرٰی فَاِذَا ھُمْ قِیَامٌ یَّنْظُرُوْنَ. (الزمر ۳۹: ۶۸)</p></annotation>
				<p>”پھر اس صورمیں دوبارہ سے پھونکا جائے گا اور وہ یکایک اٹھ کر دیکھنے لگیں گے۔“</p>
				<annotation lang="ar"><p>یَوْمَ یَکُوْنُ النَّاسُ کَالْفَرَاشِ الْمَبْثُوْثِ. (القارعہ ۱۰۱: ۴)</p></annotation>
				<p>”اس دن لوگ بکھرے ہوئے پتنگوں کی طرح ہوں گے۔“</p>
			</blockquote>
			<p>عالم حشرمیں دی جانے والی یہ زندگی پہلے ادوارمیں دی جانے والی زندگی سے قدرے مختلف ہوگی۔ عالم نفوس اوربرزخ کی زندگی سے اس طرح کہ اس میں روح مجردنہیں، بلکہ ایک جسم کے ساتھ ہوگی۔ دنیوی حیات سے اس طرح کہ اس میں دیاجانے والا جسم اپنی خصوصیات میں بہت کچھ مختلف ہوگا۔ مثال کے طور پر:</p>
			<p>۱۔ آج انسانی جسم کوجلایاجائے تو وہ اپنی اصل ساخت ہمیشہ کے لیے کھوبیٹھتا ہے، لیکن وہاں جب بھی اس کوجلایاجائے گایہ اپنی اصل ساخت پرپھرسے لوٹ آئے گا، جیسا کہ بیان ہوا ہے:</p>
			<blockquote>
				<annotation lang="ar"><p>کُلَّمَا نَضِجَتْ جُلُوْدُھُمْ بَدَّلْنٰھُمْ جُلُوْدًا غَیْرَھَا. (النساء ۴: ۵۶)</p></annotation>
				<p>”اُن کی کھالیں جب پک جائیں گی، ہم ان کی جگہ دوسری کھال پیداکردیں گے۔“</p>
			</blockquote>
			<p>۲۔ ان اجسام کی صلاحیتیں اورقوتیں بہت بڑھی ہوئی ہوں گی۔ قوت باصرہ بہت دور تک دیکھ لینے میں آج کے اجسام کی طرح سائنسی آلات کی محتاج نہ ہوگی۔ ان کی آوازیں اور سماعتیں بھی ہماری آوازوں اورسماعتوں کی طرح اتنی زیادہ محدودنہ ہوں گی۔ لوگ درمیان میں بڑی دوریاں حائل ہونے کے باوجود جب چاہیں گے ایک دوسرے سے گفتگوکرلیاکریں گے۔ جنتی آپس میں بات چیت کر رہے ہوں گے کہ ان میں سے ایک شخص اپنے ساتھیوں سے کہے گا کہ ذرا جھانک کردیکھومیرے اس ساتھی کاکیاحال ہواجوقیامت کے برپاہونے کے بارے میں بہت متعجب ہوا کرتا تھا:</p>
			<blockquote>
				<annotation lang="ar"><p>فَاطَّلَعَ فَرَاٰہُ فِیْ سَوَآءِ الْجَحِیْمِ، قَالَ تَاللّٰہِ اِنْ کِدْتَّ لَتُرْدِیْنِ، وَلَوْ لَا نِعْمَۃُ رَبِّیْ لَکُنْتُ مِنَ الْمُحْضَرِیْنَ. (الآّٰفّٰت ۳۷: ۵۵۔ ۵۷)</p></annotation>
				<p>”سو وہ جھانکے گا اور اس (شخص) کو جہنم کے بالکل بیچ میں دیکھے گا۔ وہ کہے گا: خدا کی قسم! تم نے تومجھے تباہ ہی کردیاتھا۔ اگر میرے رب کا فضل نہ ہوتا تو میں بھی یہاں پکڑلیاگیا ہوتا۔“</p>
			</blockquote>
			<p>۳۔ آج صرف زبان ہے جو صلاحیتِ نطق رکھتی ہے، مگر ہمیں دیے جانے والے نئے جسموں کی یہ خصوصیت ہوگی کہ زبان کے ساتھ ساتھ ان کے ہاتھ، پاؤں، کان اورآنکھیں، بلکہ رواں رواں بول سکتا ہوگا:</p>
			<blockquote>
				<annotation lang="ar"><p>اَلْیَوْمَ نَخْتِمُ عَلٰٓی اَفْوَاھِھِمْ وَتُکَلِّمُنَآ اَیْدِیْھِمْ وَتَشْھَدُ اَرْجُلُھُمْ بِمَاکَانُوْا یَکْسِبُوْنَ. (یٰسٓ ۳۶: ۶۵)</p></annotation>
				<p>”آج ہم ان کے مونہوں پر مہر کر دیں گے اور ان کے ہاتھ ہمیں بتائیں گے اور ان کے پاؤں شہادت دیں گے جو کچھ وہ کرتے رہے ہیں۔“</p>
				<annotation lang="ar"><p>حَتّٰی اِذَا مَا جَآءُ وْھَا شَھِدَ عَلَیْھِمْ سَمْعُھُمْ وَاَبْصَارُھُمْ وَجُلُوْدُھُمْ بِمَا کَانُوْا یَعْمَلُوْنَ. (حٰمٓ السجدہ ۴۱: ۲۰)</p></annotation>
				<p>”یہاں تک کہ جب وہ اس (جہنم) کے پاس حاضر ہو جائیں گے تو ان کے کان، اور ان کی آنکھیں، اور ان کے جسم کے رونگٹے ان پران باتوں کی گواہی دیں گے جووہ کرتے رہے۔“</p>
			</blockquote>
			<p>ضروری نہیں ہے کہ یہ اعضااشارے اورکنایے کے ساتھ اپنے مدعاسمجھائیں۔ وہ ایک نیا جہان ہوگاجس کے قوانین بالکل نئے اور جس کے اصول یہاں کے اصولوں سے یک سر مختلف ہوں گے۔ اس لیے ہوسکتاہے کہ یہ سب اسی طرح بات کریں، جس طرح آج یہ زبان بات کیا کرتی ہے۔ صرف اس خدا کی قدرت سامنے رہنی چاہیے جس نے زبان کے لوتھڑے کو قوت گویائی دی ہے کہ وہی دوسرے اعضاکوبھی ناطق بنادے گا۔ بلکہ وہ عالم ہی نرالا ہو گا! انسان اور اس کے اعضا کابولناتوایک طرف رہا، وہاں توہر چیز بول سکنے پر قادر ہوگی۔ جن جمادات کو ہم کسی درجے میں بھی ذی روح نہیں مانتے، وہ بھی خدا کے حکم پربولیں گے، حتیٰ کہ وہاں زمین کابولنا بھی قرآن نے ذکر کیا ہے:</p>
			<blockquote>
				<annotation lang="ar"><p>وَقَالُوْا لِجُلُوْدِھِمْ لِمَ شَھِدْتُّمْ عَلَیْنَا، قَالُوْٓا اَنْطَقَنَا اللّٰہُ الَّذِیْٓ اَنْطَقَ کُلَّ شَیْءٍ. (حٰمٓ السجدہ ۴۱: ۲۱)</p></annotation>
				<p>”اور وہ اپنے جسموں سے کہیں گے: تم نے ہمارے خلاف گواہی کیوں دی؟ وہ جواب دیں گے: ہمیں اسی اللہ نے گویا کردیاجس نے ہرچیز کو گویاکیا۔“</p>
				<annotation lang="ar"><p>یَوْمَءِذٍ تُحَدِّثُ اَخْبَارَھَا، بِاَنَّ رَبَّکَ اَوْحٰی لَھَا. (الزلزال ۹۹: ۴۔ ۵)</p></annotation>
				<p>”اس دن تیرے پروردگار کے ایما سے وہ اپنی سب کہانی کہہ سنائے گی۔“</p>
			</blockquote>
			<p>[باقی]</p>
		</section>
	</body>
</document>