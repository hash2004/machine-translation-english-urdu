<document>
	<meta>
		<title>الحاد اور سائنس کا مخمصہ</title>
		<author>
			<name>مجیب الحق حقی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/12556/</link>
			<copyright-holder>آئی بی سی اردو</copyright-holder>
		</publication>
		<num-words>1300</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>الحاد،سائنس اور خالق: <annotation lang="en">Science, Atheism &amp; Creator</annotation></p>
			<p>دہریت یا انکارِ خدا ایک غیر سائنسی اور قطعاً غیر عقلی نقطۂ نظر ہے۔ درحقیقت یہ مضطرب ذہن کی ایک ضد ہے جس کا کوئی سر پیر نہیں۔ جدید دور کے بڑے سائنسدان بھی الحاد کی قطار میں فکری شش و پنج کی وجہ سے ہیں۔خدا سے انکار کسی بھی شخص کا ذاتی نظریہ ہی ہوتا ہے مگرجب کوئی عالم یا ماہر طبعیات اپنی علمی حیثیت میں اس کا اظہار کرتا ہے تو ایک تاثّر یہ بنتا ہے کہ اس کا علم بھی اس کی تائید کرتا ہوگا۔یہ بات قابلِ ذکر ہے کہ سائنس کا دائرہ کار میٹا فزکس نہیں ہے لیکن پھر بھی جدید اسکالر خدا کو بھی طبعئی پیرایوں میں تلاش کرتے ہیں۔ جدید دور میں اکثرسائنسدان خدا کے وجود کے حوالے سے تذبذب کا شکار ہیں جس کی وجہ سے یہ خیال جڑ پکڑ رہا ہے کہ سائنس خدا کی منکر ہے ، اس کا فائدہ اُٹھاتے ہوئے لبرل طبقہ سائنسی نظریات کا سہارا لیکر لادینیت اور دہریت کی ترویج کرتا ہے۔</p>
			<p>ہمیں دیکھنا ہوگا کہ</p>
			<p>کیا واقعی جدید سائنس منکرِ خد اہو سکتی ہے</p>
			<p>؟</p>
			<p>جدید سائنسدانوں اور اسکالرز کا نقطۂ نظر یہ ہے کہ آپ جو چاہے نظریہ رکھیں مگر اس کے سچّاہونے کا دعویٰ نہ کریں کیونکہ جو دعویٰ تجربے سے ثابت نہ ہو وہ سائنسی طور پرجھوٹ یا غلط <annotation lang="en">False</annotation> ہے۔ یعنی آپ خدا پر یقین رکھتے ہیں تو رکھیں لیکن اس کے سچ ہونے پر اصرار نہ کریں کیونکہ سائنس کے نظریات اورتجربات اس کی تائید نہیں کرتے۔</p>
			<p>آیئے اس سائنسی نقطۂ نظر کو عام منطق سے دیکھتے ہیں کہ آیا یہ خود کتنا سائنسی، منطقی اور عقلی ہے۔</p>
			<p>ہم کسی مخصوص شخص کو کیسے پہچانتے ہیں؟</p>
			<p>انسان کے دو رخ ہیں ایک طبعئی اوردوسرا تصورّاتی، جسمانی رخ کو طبعئی طور پر ہم اپنے حواس سے محسوس کر لیتے ہیں جبکہ شخصیت <annotation lang="en">person</annotation> بمعہ نام یعنی مسٹر ایکس ایک غیر مرئی <annotation lang="en">abstract</annotation> ہے جس کو ہمارا شعور جو خود غیر مرئی ہے ایک تصوّر کی شکل میں قبول کرتا ہے۔ اس طرح ہمارے حواس اور شعور مل کر ایک مخصوص شخص کو پہچانتے ہیں۔</p>
			<p>کیا سائنس کوئی ایسا طریقہ دریافت کرپائی ہے کہ کسی انسان کی شخصیت متعیّن کر سکے؟</p>
			<p>یہ بات یقیناً دلچسپ ہے کہ جدید ترین سائنسی تجربات بھی کسی انسان کی شخصیت کی تصدیق نہیں کر سکتے ۔ شخصیت کی کھوج میں کسی بھی سائنسی ٹیسٹ یا سائنسی تلاش میں ایک انسان کو محض خلیاتی انبار یا جنّیاتی مجموعہ یا <annotation lang="en">a bunch of molecules or group of DNA</annotation> ہی بتایا جائیگا۔ انسان کے حوالے سے کوئی بھی میڈیکل ٹیسٹ ایک مطلوبہ معلومات تو دیتا ہے لیکن یہ بتانے سے قاصر ہوتا ہے کہ یہ کس شخص سے متعلّق ہے۔ یہانپر یہ انسان ہی ہوتا ہے جو رپورٹ پر نام لکھ کر متعلّقہ شخص سے منسوب کرتا ہے۔یعنی مسٹراسٹیون ہاکنگ <annotation lang="en">Stephen Hawking</annotation> جو ببانگِ دہل ایک بڑے دہریہ سائنسدان ہیں، ان کے اس دعوےٰ کی تصدیق کوئی بھی سائنسی تجربہ نہیں کر سکتا کہ وہ اسٹیون ہاکنگ ہیں! ایک اور بڑے خدا کے ناقد جناب رچرڈ ڈاکنز <annotation lang="en">Richard Dawkins</annotation> چاہے کتنی کوشش کر ڈالیں، ان کی ممدوح سائنس ان کو بحیثیت مسٹر ڈاکنز پہچاننے سے ہمیشہ عاری رہے گی! اگرانکے دعویٰ کی تصدیق کرنے سے سائنس قاصر ہے تو کیا ان کا وجود نہیں ہے؟ سائنسی ٹیسٹ میں یہ دونوں بحیثیت ایک شخصیت معدوم ہیں لیکن حقیقتاً موجود ہیں جس کی تصدیق انسان کا شعور کرتا ہے۔یہیں پر آکر جدید سائنس کی حدود کا حقیقی تعیّن ہوتا ہے جو محض طبعئی ہیں۔</p>
			<p>خالق، تخلیق اور مخلوق: <annotation lang="en">Creator, Creation &amp; Creature</annotation></p>
			<p>بنانے یا تخلیق کے تین مدارج ہوتے ہیں،ارادہ، عمل یا تخلیق اور ظہور۔ کسی بھی انسانی ایجاد یا تخلیق کا مطالعہ کریں یہ تین مرحلے لازماً موجود ہونگے۔ تخیّل یا ارادہ طبعئی تخلیقی مراحل یعنی عمل سے گزر کر ہی ایک مکمّل شئے کی صورت میں عیاں ہوتا ہے۔ کسی کار کو دیکھ کر ہم اس کے تخلیقی مراحل کو نہیں جان سکتے بلکہ اس کے لیئے باقاعدہ تحقیق کی ضرورت ہوگی۔ اس کے پرزے پرزے کو جدا کر کے اور ان کی اندرونی ماہیت کو جان کرہی ہم اس کی مینو فکچرنگ تکنیک کو سمجھ سکیں گے۔ یہی کاوش سائنس کہلاتی ہے۔ لیکن یہاں یہ واضح رہے کہ اس تمام پیداواری مراحل کے بارے میں سب کچھ جان کر بھی ہم اس کار کے تخلیق کار <annotation lang="en">manufacturer</annotation> کی شخصیت کو نہیں جان پائیں گے۔ اس کے لئے ایک دوسرا طریقۂ کار اختیار کرنا ہوگا۔</p>
			<p>دو باتیں ہوتی ہیں ایک انسانی عمل اور دوسرا اس کا حاصل۔ عمل غیر مرئی اور ناقابل پیمائش ہے اس کی کوئی شکل نہیں ہوتی لیکن اس کا حاصل قابل گرفتِ حواس ہے۔ انسان ایک دعویٰ کرتا ہے کہ میں انسان ہوں اور میرا نام الف ہے تو اس کے اطراف موجود انسان اس کا دعویٰ اس لیئے قبول کرتے ہیں کہ انسانی شعور طبعئی حواس کی مدد سے اس کی تصدیق کرتے ہیں۔انسانوں کا یہ دعویٰ قبول کرنا ہی اس شخص کے بحیثیت الف موجود ہونے کی دلیل بنتا ہے۔ حواس صرف اطّلاعات دیتے ہیں اور انسانی شعور عقل کے تناظر میں فیصلہ کرتا ہے۔ اس طرح یہ واضح ہوا ہے کہ کسی بھی تخلیق کار جیسے کسی کار کے مینو فکچررکی یا کسی فن پارے کی تخلیق کرنے والے مصوّر کی کسی بھی جدیدسائنسی ٹیسٹ سے تصدیق نہیں ہو سکتی بلکہ صرف اور صرف انسانی شعور ہی اس تصدیق کی قدرت رکھتا ہے۔سائنس انسان کی صرف ایک طبعئی نظام <annotation lang="en">physical system</annotation> کی حیثیت سے ہی تصدیق کرتسکتی ہے۔ اب بتایئے کہ جو علوم سامنے موجود انسان کی شخصیت کو نہ پہچان سکیں نہ تصدیق <annotation lang="en">endorse</annotation> کر سکیں یا ایک تخلیق کے محرّک <annotation lang="en">Initiator</annotation> کی نشاندہی تک نہ کر سکیں تو ان کا محدود ہونا تو ثابت ہو گیا۔ مزید یہ بھی معلوم ہوا کہ یہ انسانی شعور ہی ہے جو حاصل کردہ علوم کی بنیاد پر دوسرے انسان کی شخصیت اور اس سے وابستہ کسی عمل کی تصدیق کرتا ہے نہ کہ سائنسی علوم!</p>
			<p>جدیدسائنس کے تجربات کو خدا کی پہچان کے لیئے استعمال کرنا کتنا عقلی ہے خود فیصلہ کرلیجئے۔</p>
			<p>سائنس کا دائرہ کارکسی بھی چیز یا تخلیق کو پاکر اس کی تخلیقی ماہیّت، اس کے پیداواری یا ارتقائی مراحل اور منبع <annotation lang="en">origin</annotation> کو جاننا ہے یعنی تخلیق کے مذکورہ بالاتین میں سے آخر کے دو مراحل، جو عمل اور اس کا طبعئی اظہارہیں۔ اس سے قبل کا مرحلہ یعنی تخلیق کار <annotation lang="en">Inventor/creator</annotation> کی نشاندہی میں صرف انسانی عقل اور موجود معلومات کام آتی ہیں کہ کون ایسی صلاحیّت، علم،قوّت اور وسائل رکھتا ہے کہ یہ کار بنا سکے۔ بالکل اسی طرح انسان حاصل علوم سے اپنی خرد اوردانش سے ہی خالق کائنات یعنی خدا یا اللہ تعالیٰ کے وجود کی تصدیق کر سکتا ہے۔ ایک بات واضح رہے کہ انسان خدا کوخود ہی تلاش نہیں کرتا بلکہ یہ خدا ہے جو کہ انسانوں کا خالق ہونے کا اعلان کرتا ہے اور دعویٰ کرتا ہے کہ میں تمہارا خالق ہوں پھر انسان اپنی عقل و خرد اور علوم کی گواہی سے ہی اس کی تصدیق کرتا ہے۔ خدا کا دعویٰ اس کی طرف سے ایک پر اسرار تحریر <annotation lang="en">text</annotation> کی شکل میں ظاہر ہوتا ہے، ایسی تحریر جس کا مصنّف ہونے کا کوئی بھی انسان دعوٰی نہیں کرتا۔ کیا سائنس کسی کتاب کے مصنّف کا نام بتا سکتی ہے؟</p>
			<p>سائنسی</p>
			<p>علوم صرف ایک محدود دائرے میں ہی انسان کی رہنمائی کر سکتے ہیں اورسائنس کے حوالے سے خدا کی تلاش یا اس بارے میں لب کشائی نہ سائنس اور نہ ہی سائنسدانوں کا کام ہے۔ سائنس محض اوزار کا صندوق <annotation lang="en">toolkit</annotation> ہے ! یعنی سائنسی معلومات محض وسائل اور ذریعہ ہیں جو ٹھوس معلومات مہیّا</p>
			<p>کرتے ہیں اوربس</p>
			<p>!</p>
			<p>تو کسی سائنس دان کا دعویٰ کہ وہ خدا پر یقین نہیں رکھتا اس کا ذاتی خیال ہوتا ہے اس کا بہ حیثیت مجموعی سائنس کی دریافتوں اور سائنسی ٹیسٹ کے نتائج سے کوئی رشتہ نہیں ہوتا۔ اگر کوئی ایسا تاثّر دیتا ہے تو وہ حقائق کے برعکس ہے۔ سائنسی علوم تمام انسانیت کی میراث ہیں اور کسی بھی انسان کو ان سے فائدہ اٹھانے یا دلیل حاصل کرنے کا اتنا ہی حق ہے جتنا کسی بھی ماہر علم یا ماہرِ ِ طبعیات کو۔</p>
			<p>(</p>
			<p>خدائی سرگوشیاں</p>
			<p>سے ماخوذ)</p>
		</section>
	</body>
</document>
