<document>
	<meta>
		<title>لے پالک</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq November 2016</name>
			<year>2016</year>
			<city>Lahore</city>
			<link>http://www.javedahmedghamidi.org/#!/ishraq/5adb7366b7dd1138372dbedc?articleId=5adb7366b7dd1138372dbeea</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>بعض اوقات بے اولاد جوڑوں کے لیے فطری اورسماجی ضرورتیں اس حد تک ناگزیرہوجاتی ہیں کہ ان کے پاس اس کے سوا کوئی راستہ نہیں رہتاکہ وہ کسی اورکے بچے کولے پالک کر لیں۔ اب ظاہر ہے، جب وہ ایساکریں گے تو ان کے ہاں یہ شدید خواہش پیداہو گی کہ وہ جس بچے کوپالیں، جس کی ضرورتوں کا خیال رکھیں اورجس کوبرتاؤمیں اپنے حقیقی بچے کادرجہ دیں، وہ بھی انھیں ماں اورباپ کہہ کر پکارے اور مزید یہ کہ معاشرہ بھی ان کے اس تعلق کو احترام کی نظرسے دیکھے۔ ہمارے خیال کے مطابق اس سارے معاملے میں کوئی ایسی چیز نہیں ہے جسے نامناسب قرار دیا جائے۔ حقیقی والدین کے علاوہ کسی اورکوماں باپ کادرجہ دینااورانھیں ماں اورباپ کہہ کر پکارنا، جس طرح ہر مہذب معاشرے کے عرف میں جائز رہا ہے، اسی طرح دین اسلام میں بھی یہ بالکل جائزہے۔</p>
			<p>اس سلسلے میں <annotation lang="ar">’اُدْعُوْھُمْ لِاٰبَآءِہِمْ ھُوَ اَقْسَطُ عِنْدَ اللّٰہِ‘</annotation> ۱؂ کی جوآیت پیش کی جاتی ہے، اس بارے میں واضح رہے کہ اس میں نہ تو کسی غیرباپ کوباپ کہنے سے روکاگیاہے اور نہ کسی اورکے بچے کوبیٹا کہنے سے۔ اگرآیت کا مدعا یہی ہوتا تو پھر لازم تھا کہ کسی غیرماں کو ماں کہنے سے بھی روک دیا جاتا۔ شارع کے پیش نظرمحض نسب کومحفوظ رکھنے کی تعلیم دیناہے، اس لیے اُس نے یہاں صرف باپ کا ذکر کیا ہے کہ دنیا کے دستورکے مطابق بچے کی نسبت باپ ہی کے حوالے سے بیان ہوتی ہے۔ لہٰذا، ان الفاظ کی بنیادپرزیادہ سے زیادہ یہی کہا جا سکتا ہے کہ بچے کانسب کسی صورت تبدیل نہ ہو۔ اگر بچے کا حقیقی والدمعلوم ہے توچاہے گودمیں لینے والے اپنے آپ کوباپ کہلوائیں، مگر بچے کا نسب اُسی کے نام سے چلے۔ اور اگربچہ، مثال کے طور پر، گم شدہ یالاوارث ملاہے توبھی کسی کو یہ حق حاصل نہیں کہ وہ اس کا نسب اپنے آپ سے جوڑے، بلکہ اب وہ بچہ معاشرے میں اسلامی اخوت کے رشتے سے سب مسلمانوں کے ایک بھائی کے طورپرمتعارف ہو۔</p>
			<p>جہاں تک سورۂ احزا ب کی آیت: <annotation lang="ar">’مَا کَانَ مُحَمَّدٌ اَبَآ اَحَدٍ مِّنْ رِّجَالِکُمْ‘</annotation> ۲؂ کا تعلق ہے، تو اس میں بھی اس طرح کی کوئی ممانعت نہیں ہے۔ حضرت زیدکونبی صلی اللہ علیہ وسلم کامنہ بولابیٹاکہاجاتاتھا۔ ظاہر ہے، منہ سے بول دینے سے کوئی کسی کاحقیقی رشتے دارنہیں ہوجاتاکہ اس کی بنیاد پر نکاح کے معاملے میں حرمت کی بحث ہو۔ نکاح کی حرمت یا تو کچھ مقدس رشتوں کی وجہ سے پیداہوتی ہے یا پھر خدا کے کسی رشتے کو حرام قرار دے دینے سے، جیسا کہ ازواج مطہرات کے معاملے میں ہوا۔ یہاں حقیقت حال کو بیان کرتے ہوئے یہ فرمایا ہے کہ آپ زید سمیت، کسی مرد کے باپ نہیں ہیں کہ زیدکی مطلقہ سے نکاح کرنے پرکوئی اعتراض اٹھائے۔ باقی رہی یہ بات کہ لوگ زید کوآج کے بعد آپ کا منہ بولابیٹاکہیں یانہ کہیں، اس آیت کااس سے کوئی تعلق نہیں ہے۔</p>
			<p>لیکن اس بارے میں کچھ سنجیدہ سوالات اُس وقت ضرورپیداہوتے ہیں جب بچے کی ولدیت کامرحلہ زیربحث ہو۔ مثال کے طور پر، ہمارے ملکی قوانین کے مطابق ہر شخص کی شہری شناخت کے لیے لازم قراردیاگیاہے کہ اس کے والد کا نام بیان کیا جائے۔ لیکن جب معاملہ لے پالک کرنے کاہوتوہمارے اس قانون میں ایک واضح سقم موجود ہے۔ اس کے حل کے لیے جو تجاویزپیش کی جاتی ہیں، ان میں سے ایک یہ ہے کہ ریاست کی کسی بڑی شخصیت کو ان کا باپ قرار دے دیا جائے۔ ہماری راے میں اس تکلف کے بجاے یہ سیدھاراستہ اختیارکرناچاہیے کہ جن لے پالک بچوں کے حقیقی والدمعلوم ہوں، ان کی ولدیت میں ان کے حقیقی والد ہی کا نام لکھاجائے اورجن کے والد معلوم نہ ہوں، ان کے لیے ان کوگودمیں لینے والوں کا سرپرست کے طورپراندراج کر لیا جائے۔ ہاں، اگر کوئی عام شخص اس کا سرپرست نہ ہوتوپھرکسی بھی ریاستی شخصیت کو اس کاسرپرست قرار دیا جا سکتا ہے۔ تاہم جب تک اس مسئلے میں نئی قانون سازی نہیں کرلی جاتی، اس وقت تک اس کے سواکوئی اورراستہ نہیں ہے کہ گم شدہ اورلاوارث بچوں کے سرپرست اپناہی نام ولدیت کے لیے تجویزکردیں۔ صرف یہ احتیاط رہے کہ وہ اس عمل کوکاغذی کارروائی کی حیثیت سے مجبوراً قبول کریں اور اپنے اردگردکے ماحول میں حقیقت حال کومناسب درجے میں واضح کر دینے کا التزام بھی رکھیں۔</p>
			<p>کم وبیش یہی صورت حال اس وقت بھی پیداہوجاتی ہے جب کسی ادارے کے ملازم کو اپنی اولادکے لیے مراعات حاصل کرناہوتی ہیں۔ یہاں بھی یہی قانون بنناچاہیے کہ جومراعات اُس ملازم کی حقیقی اولاد کوحاصل ہوتی ہیں، وہی اِس خاص صورت میں اُس کے لے پالک کو بھی حاصل ہو جائیں۔ مگرجب تک یہ مجوزہ قانون بنانہیں لیا جاتا، اُس وقت تک مجبوری ہے کہ ان مراعات سے دست برداری اختیار کی جائے۔ اس لیے کہ یہاں مسئلہ کسی ناگزیر تقاضے سے عہدہ برآہونے کانہیں ہے، بلکہ اُن حقوق کوحاصل کرنے کا ہے جنھیں ادا کرنے کا اُس اِدارے نے عہد کیا ہے اور نہ وہ اس کاپابند ہی ہے۔</p>
			<p>اس معاملے میں کچھ سوالات معاشرتی اوراخلاقی نوعیت کے بھی سامنے آتے ہیں:</p>
			<p>ایک یہ کہ گودمیں لینے والے مردوعورت اور اس لے پالک کے درمیان میں حقیقی رشتہ موجودنہ ہونے کی وجہ سے کیا گھر میں محرم اور غیرمحرم کے مسائل پیدانہیں ہوں گے؟عرض ہے کہ اس بات کے باوجودکہ ان کے درمیان میں کوئی حقیقی رشتہ قائم نہیں ہوتا، ماں کی ممتااور باپ کی شفقت کے نتیجے میں اپنائیت اورتقدس کا ایک رشتہ، بہرحال قائم ہو جاتا ہے۔ اور یہ رشتہ اتنا کمزور اوربے وقعت نہیں ہے کہ اس پر اس طرح کے سوالات اٹھادیے جائیں۔ انسانی فطرت تو اس بارے میں اپنافیصلہ دے ہی دیتی ہے، دین اسلام بھی اس طرح کے موقعوں پر عذراورتنگی کالحاظ کرتے ہوئے اپنے احکام میں رخصت دیتا ہے۔ جیسے عورتوں کواخفاے زینت کا حکم دیتے ہوئے جب مستثنیات کو بیان کیا تو اس ذیل میں غلاموں اورزیردست مردوں جیسے اجنبی لوگوں کو بھی شمار کیا گیا۔ ۳؂ اسی طرح اجازت لے کرگھرمیں داخل ہونے کے حکم میں بھی غلاموں کوخصوصی رعایت دی گئی۔ ۴؂</p>
			<p>دوسرا سوال یہ کہ بسااوقات ایساہوتاہے کہ گودمیں لیاہوابچہ اپنے نئے والدین کی تمناؤں کامرکزاوراُن کے بڑھاپے کا واحد سہارا بن جاتا ہے۔ اس صورت میں وہ فطری طورپرچاہتے ہیں کہ ان کامال ومتاع ان کی موت کے بعد اس بچے کے حصے میں آئے۔ لیکن وراثت کے قانون میں سب حق داروں کاحق طے ہو جانے کے بعدآخراس مسئلے کا حل کیا ہے؟ہماری راے میں وراثت کے بارے میں جو احکام بیان فرمادیے گئے ہیں، ان سے اِعراض یاان کے مقرر حصوں میں کمی بیشی کرنے کا حق توکسی کوحاصل نہیں ہے، مگروصیت کرنے کا حق میت کوضرور دیا گیا ہے۔ اس لیے وہ اس بچے کووصیت کی مدمیں جودیناچاہیں، دے سکتے ہیں۔ اور ان کی یہ وصیت اس لحاظ سے اوربھی خصوصی حیثیت رکھتی ہے کہ منفعت کے جس اصول پرخدانے حصے مقررکیے ہیں، وہ منفعت بدرجۂ اتم یہاں موجود ہے۔ مزید یہ بات بھی سامنے رہے کہ وراثت اور اس کی تقسیم کی ساری بحث موت کے بعدپیداہوتی ہے، اس لیے اگروہ لوگ چاہیں تو اپنی زندگی ہی میں اس بچے کو اپنے مال کامالک بنادے سکتے ہیں۔</p>
			<p>تیسرا یہ کہ والدین کے ساتھ حسن سلوک کی جوباربارتاکیدآئی ہے، کیاان بچوں پر بھی اس کااطلاق ہوتا ہے یا نہیں اور ان پر بھی کیا لازم ہے کہ وہ اپنے اِن والدین کی خدمت کریں؟عرض ہے کہ قرآن مجیدنے والدین کے ساتھ حسن سلوک کی تاکیددواخلاقی بنیادوں پر کی ہے: بچے کوجنم دینا اورپھراس کوپالناپوسنااوراس کی نگہداشت کرنا۔ پہلے کے لیے حمل، ولادت اوررضاعت کی مشقتوں کو گنوایا ہے اور <annotation lang="ar">’رَبِّ ارْحَمْھُمَا کَمَا رَبَّیٰنِیْ صَغِیْرًا‘</annotation> ۵؂ میں دوسرے کا حوالہ دیا ہے۔ بلکہ ماں کے مقابلے میں باپ کااولاد کے اوپرجوحق قائم ہوتا ہے، اس میں بنیادی حیثیت اسی پرورش کے عمل کوحاصل ہے۔ لہٰذا، اس بچے پر لازم ہے کہ وہ ولادت کے تعلق سے اپنے حقیقی والدین کے ساتھ اور پرورش اورنگہداشت کی وجہ سے اِن والدین کے ساتھ حسن سلوک کا برتاؤکرے۔</p>
		</section>
		<section>
			<p>۱؂ الاحزاب ۳۳: ۵۔ ”تم منہ بولے بیٹوں کواُن کے باپوں کی نسبت سے پکارو۔ یہی اللہ کے نزدیک قرین انصاف ہے۔“</p>
			<p>۲؂ الاحزاب ۳۳: ۴۰۔ ” (حقیقت یہ ہے کہ) محمد تمھارے مردوں میں سے کسی کے باپ نہیں ہیں۔“</p>
			<p>۳؂ النور ۲۴: ۳۱۔</p>
			<p>۴؂ النور ۲۴: ۵۸۔</p>
			<p>۵؂ بنی اسرائیل ۱۷: ۲۴۔ ”پروردگار، اُن پررحم فرما، جس طرح انھوں نے (رحمت وشفقت کے ساتھ) مجھے بچپن میں پالاتھا۔“</p>
		</section>
	</body>
</document>