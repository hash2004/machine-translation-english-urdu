<document>
	<meta>
		<title>گال ٹیسٹ: پاکستان نے سری لنکا کو 10 وکٹوں سے شکست دیدی</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/3737/</link>
			<copyright-holder>آئی بی سی اردو</copyright-holder>
		</publication>
		<num-words>409</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>گال …..پاکستان نے سری لنکا کو گال ٹیسٹ میں 10 وکٹوں سے شکست دے کر تین میچوں کی سیریز میں ایک صفر کی برتری حاصل کرلی۔</p>
			<p>گال انٹرنیشنل اسٹیڈیم میں کھیلے گئے میچ میں سری لنکا نے پاکستان کو جیت کیلئے 90 رنز کا ہدف دیا جو اس بغیر کوئی وکٹ گنوائے حاصل کر لیا۔</p>
			<p>محمد حفیظ 46 اور احمد شہزاد 43 رنز بناکرناٹ آئوٹ رہے۔ عمدہ بیٹنگ پر سرفراز احمد کو مین آف دی میچ قرار دیا گیا۔</p>
			<p>ٹیسٹ کے آخری دن سری لنکا نے دوسری نامکمل اننگز 63 رنز دو کھلاڑی آئوٹ سے شروع ،پہلی ہی گیند پر ہوم ٹیم کی پہلی وکٹ گرگئی،یاسر شاہ نے نائٹ واچ مین کو صفر پر چلتا کیا۔</p>
			<p>اس کے بعد کرونا رتنے اور تھری مانےنےاچھی بیٹنگ کی ،لیکن وہاب ریاض نے یونس خان کی مدد سے تھریمانے کو 44 کے انفرادی اسکور پر آئوٹ کر دیا۔</p>
			<p>دوسری جانب کرونا رتنے نے اپنی نصف سنچری مکمل کی۔ کھانے کے وقفے پر کرونا رتنے 63 اور میتھیوز 5 رنز کے ساتھ کریز پر موجود تھے۔</p>
			<p>کھیل کے دوسرے سیشن میں بھی میزبان ٹیم کی وکٹیں وقفے وقفے سے گرتی رہیں،کپتان میتھیوز 5 رنز بنا کر یاسرشاہ کی گیند پر اظہر علی کو کیچ دے بیٹھے۔</p>
			<p>کرونا رتنے بھی 79 رنز بنا کر یاسر شاہ کا شکار بنے۔وتھا ناگے صرف ایک رن بنا سکے، ان کی وکٹ بھی یاسر شاہ کے حصے میں آئی۔پرساد کو 2 رنز پر ذوالفقار بابر نے پویلین کی راہ دکھائی۔ہیراتھ بھی ایک رن بنا کر یاسر شاہ کو وکٹ دے بیٹھے۔چندیمل 38 رنز بنا کر یاسر شاہ کی گیند پر آئوٹ ہوئے، یوں سری لنکا کی پوری ٹیم اپنی دوسری اننگز میں 206 رنز بناسکی اور پاکستان کو گال ٹیسٹ میں کامیابی کیلئے 90 رنز کا ہدف ملا ہے۔</p>
			<p>یاسر شاہ نے دوسری اننگز میں 7 کھلاڑیوں کا شکار کیا ،ٹیسٹ کی دونوں اننگز میں یاسر شاہ نے 9 وکٹیں حاصل کیں۔ وہاب ریاض نے دو جبکہ ذوالفقار بابر نے ایک وکٹ حاصل کی ۔پاکستان کو جیت کیلئے 90 رنز کا نسبتاً آسان ہدف ملا جو اس نے بغیر کسی نقصان کے حاصل کر لیا۔</p>
			<p>پاکستان نے 9 سال بعد سری لنکا کو اس کی سرزمین پر شکست دی ہے،پاکستان نے آخری مرتبہ 2006 میں انضمام الحق کی قیادت میں کینڈی ٹیسٹ میں 8 وکٹوں سے شکست دی تھی اور سیریز اپنے نام کی تھی۔</p>
			<p>گال ٹیسٹ میں فتح کے بعد پاکستان کو ایشیا میں سب سے زیادہ 123 ٹیسٹ میچ جیتنےکااعزازحاصل ہو گیا ہے، دوسرے نمبر پر بھارت ہے جس نے 122 ٹیسٹ میچز جیتے ہیں۔</p>
		</section>
	</body>
</document>
