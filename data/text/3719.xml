<document>
	<meta>
		<title>اویس شاہ کا اغوا،وزیر اعلیٰ سندھ کا اظہار برہمی، 25 افرادزیر حراست</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/28094/</link>
			<copyright-holder>آئی بی سی اردو</copyright-holder>
		</publication>
		<num-words>307</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>چیف جسٹس سندھ ہائی کورٹ کے بیٹے کی بازیابی کے لیے قانون نافذ کرنے والے ادارے حرکت میں آگئے۔اویس شاہ کے اغوا کے واقعے کی جیو فینسنگ کی گئی۔ جیو فینسنگ شون سرکل اور اطراف کے علاقوں میں کی گئی۔</p>
			<p>شون سرکل اور اطراف کے علاقوں کی سی سی ٹی وی کا بھی بغور جائزہ لیا جا رہا ہے۔ 18 مختلف سی سی ٹی وی کیمروں کی فوٹیجز حاصل کرلی گئی ہے۔قانون نافذ کرنے والے اداروں کے کراچی کے مختلف علاقوں میں چھاپے جاری ہیں۔</p>
			<p>کراچی میں دن دیہاڑے چیف جسٹس سندھ ہائیکورٹ کے بیٹے اویس علی شاہ کا اغوا کے بعد قانون نافذ کرنےوالے اداروں نے شہر میں کارروائیاں اورسخت چیکنگ شروع کر دی ہے۔ مختلف علاقوں میں چھاپے میں 25 افراد کو حراست میں لے لیا گیا۔</p>
			<p>اسپیشل انویسٹی گیشن یونٹ کے ڈی ایس پی عبدالرشید کا کہنا ہے کہ اویس علی شاہ کو جس گاڑی میں اغوا کر کے لےجایا گیا اس کی آخری لوکیشن منگھوپیر ناردرن بائی پاس تھی۔</p>
			<p>عینی شاہدین کے مطابق شلوار قمیص پہنے 4 مسلح افراد اویس شاہ کو شاپنگ سینٹر کے باہر کھڑی ایس پی 0585 نمبر پلیٹ والی گاڑی میں اپنے ساتھ لے گئے۔</p>
			<p>ڈی جی رینجرز سندھ میجر جنرل بلال اکبر صبح سویرے کلفٹن میں واقع نجی سپر اسٹور پہنچے اور جگہ کا جائزہ لیا۔ ایڈیشن آئی جی سی ٹی ڈی ثناء اللہ عباسی اور ایس آئی یو کی ٹیم نے بھی واقعے کے مقام کا دورہ کیا ۔</p>
			<p>وزیر اعلیٰ سندھ سید قائم علی شاہ نے اعلی سطح کے اجلاس میں اویس شاہ کے اغوا پر شدید برہمی کا اظہار کیا۔ انہوں نے ہدایت کی کہ واقعے کی ہر زاویے سے تحقیقات کی جائے ۔</p>
			<p>وزیر اعلیٰ کا کہنا تھا کیا یہ واقعہ اغوا برائے تاوان کا ہے؟؟کیا دہشتگرد عدالتوں پر اثر انداز ہوناچاہتے ہیں۔۔؟؟ وزیر اعلیٰ سندھ نے واقعے کی پیشرفت رپورٹ ہر 3 گھنٹے میں دینے کی ہدایت بھی کی۔</p>
		</section>
	</body>
</document>
