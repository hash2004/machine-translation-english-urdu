<document>
	<meta>
		<title>ذات باری تعالیٰ پر صفاتی اعتراضات کا اجمالی جائزہ*</title>
		<author>
			<name>محمد حسنین اشرف</name>
		</author>
		<publication>
			<name>Mahnama Ishraq January 2019</name>
			<year>2019</year>
			<city>Lahore</city>
			<link>http://www.javedahmadghamidi.org/#!/ishraq/5c303d6e4d0e55f50806eb29?articleId=5c30516b4d0e55f50806ebd6</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>خالق کاانکار تو شاید ہی کوئی ذی ہوش کر پائے، کسی نہ کسی شکل میں، کسی نہ کسی صورت میں لوگ خالق کے تصور کو مانتے ہیں۔ کہیں یہ تصور یکتائی کے لبادے میں ملبوس ملتا ہے اور کہیں اسی یکتا نے ایک سےزائد دیوی دیوتاؤں کو کائنات کی باگ ڈور سونپ دی ہے۔ کوئی اس کائنات سے ماوراہستی کو خدا مانتا ہے اور کوئی اسی کائنات کے خدا ہونے پر مصر ہے۔ خالق یا خدا کا انسانوں سے تعلق ہمیشہ سے ہے اور شاید آنے والے وقتوں میں کسی نہ کسی شکل میں یہ ہمیشہ باقی رہے گا۔ انسان چونکہ نہ تو ہمیشہ سے ہے اور نہ ہمیشہ رہے گا، اس لیے بطور مخلوق ایک خالق کی تلاش اسے ہمیشہ رہے گی، یہاں تک کہ وہ موت کو ہمیشہ کے لیے موت دے دے۔</p>
			<p>عام طور پر لوگ خالق کا انکار نہیں کرتے، وہ اس مذہبی خدا کا انکار کرتے ہیں جو شخصیت رکھتا ہے، جسے بیان کیا جا سکتا ہے، جو کلام کرتا ہے، اتمام حجت کرتا ہے، قیامت صغریٰ برپا کرتا ہے۔ وہ خدا جو مذہب دیتا ہے، پابندیاں لگاتا ہے، وعیدیں سناتا ہے اور خوش خبریاں دیتا ہے۔ آسان لفظوں میں یوں کہہ لیجیے کہ لوگ جب خدا کا انکار کرتے ہیں تو وہ اصل میں خدا کا انکار نہیں کرتے، بلکہ میرے یا آپ کے خدا کا انکار کرتے ہیں۔ ’خدا نہیں ہے‘، کا مطلب ہے کہ تم جس خدا کی دعوت دے رہے ہو یا جس کی خبر مذہب دے رہا ہے، وہ خدا موجود نہیں ہے۔ اب ان تمام صفات سے ماورا کسی ہستی کو لے آیئے اور ایک ملحد سے پوچھیےتو وہ اپنے مخلوق ہونے اور یوں اسی وجود سے خالق کی دلیل کو نہایت آسانی سے مان لیں گے۔ لیکن مذہبی خدا چونکہ صفات کا حامل ہے اور وہ صفات وقت کے ساتھ ساتھ در آنے والی فکری تبدیلیوں کے نتیجے میں غیر متعلق ہوتی چلی جاتی ہیں، اس لیے ان پر صفاتی اعتراضات کی لمبی فہرست پیش کی جاتی ہے۔</p>
			<p>وجود باری تعالیٰ پر یوں تو کئی رخ سے ہزاروں اعتراضات کیےجاتے ہیں، لیکن فی الحال موضوع بحث، وجود خدا کا وہ پہلو ہے جس پر سب سے زیادہ اعتراض کیا جاتا ہے۔ یہ صفاتی پہلو ہے، مثلاً ایک رحیم و کریم خدا کیوں کر ایک بچے کو کینسر جیسے موذی مرض میں مبتلا کر دے گا؟ یا ایک رحیم و کریم خدا کیوں کر اپنے بندوں کو تکالیف میں دیکھ سکتا ہے؟ یاایک خدا اپنے آپ کو سجدہ کروا کر کیوں خوش ہوتا ہے؟ وہ شرک سے حسد کیوں محسوس کرتا ہے؟ وہ چھوٹی چھوٹی غلطی پر کیوں برہم ہو جاتا ہے؟وغیرہ وغیرہ۔</p>
			<p>انسانی فہم کا ایک بڑا نقص یہ بھی ہے کہ اسے کسی بھی نامعلوم چیز کے ادراک کے لیے ایک شبیہ درکار ہوتی ہے۔ اس کے بغیر وہ کسی نئی چیز کو سمجھ نہیں سکتا، یعنی اگر میں لفظ ’سیب‘ کہوں اور سننے والے نے سیب نہ دیکھ رکھا ہو تو مجھے یا تو اب سیب دکھا کر یا اس کی کوئی شبیہ بنا کر سامنے لانی ہوگی۔ شبیہ کے بغیر جملہ کچھ یوں بنے گا کہ سیب گیند سا گول، انار سا سرخ، شکر سا میٹھااور آم سا رس بھرا ہوتا ہے۔ یہ تمام صفات سیب کی ذاتی نہیں ہیں، لیکن ان صفات کو ادھار لیا گیا تاکہ سامع پروجود، صفات کے اعتبار سےواضح ہو سکے۔ یہی وجہ ہے کہ ہمارا تخیل جیسا کیسا بھی بے ترتیب ہو، وہ ان جہتوں سے باہر نہیں جھانک سکتا جو معلوم ہیں۔ اس کے لیے ایک دوسری مثال نہایت کارآمد ہو سکتی ہے، جیسے کہ اگر مجھے کسی کو بتانا ہو کہ میں نے کس رنگ کی پتلون پہنی ہے تو ضروری ہے کہ یا تو وہ رنگ دکھا دیا جائے یا کسی چیز سے تشبیہ دے دی جائے۔ تو جملہ کچھ یوں ہوگا کہ میں نے آسمانی (آسمان کے رنگ جیسی، نیلی) یا گلابی (گلاب کے رنگ جیسی، گلابی) رنگ کی پتلون یا قمیص پہنی ہے۔ اب ذرا غور کیجیے تو اندازہ ہوگا کہ آپ جس گلابی رنگ میں ملبوس ہیں اور وہ گلاب (پھول) جس سے تشبیہ دی ہے، دونوں کے رنگ میں خاصا فرق ہو سکتا ہے۔ چونکہ شبیہ کا مقصد بعینہٖ وہی چیز دکھانا نہیں، بلکہ سمجھانے کے لیے اس کے قریب ترین چیز کی طرف اشارہ کرنا ہوتا ہے۔ یہی وجہ ہے کہ جب بھی کسی مذہب، رسول، پیغمبر یا گرو نے خدا کی پہچان کروانے کی کوشش کی ہے تو وہ معلوم انسانی صفات کے اندر رہ کر ہی ممکن ہو سکا ہے، وگرنہ اول تو یہ تصور سمجھ میں ہی نہ آتااور اگر آتا تو ایسا بے ڈھنگا ہوتا کہ اس خدا سے تعلق کی کوئی صورت پیدا نہ ہو سکتی۔ جدید دنیا میں بھی اگر آپ کچھ آوازیں سنیں تو چند اگناسٹک بھی خدا کے سائنس دان یا ریاضی دان ہونے کی نوید دیتے ہیں اگر غور کیا جائے تو معلوم ہوتا ہے کہ وہ بھی چند معلوم صفات کو مستعار لے کر خدا کے وجود کو بیان کر رہے ہیں جو جدید انسان کے پیش نظر ہیں۔ بس فرق صرف یہ ہے کہ قدیم انسان خدا کے بڑے بڑےہاتھ اور پاؤں ہونے پر قانع تھاجب کہجدید انسان خدا کےبڑادماغ ہونے پرمصر ہے۔</p>
			<p>آپ کسی دور کے خداؤں یا دیوی دیوتاؤں کا مطالعہ کیجیے تو اندازہ ہوگا کہ اس دور کے خدا اصل میں اسی دور کی صفات اور اس دور کے لوگوں کی ذہنی ساخت کے بہت زیادہ قریب ہیں۔ اس پر یہ قیاس نہایت غیر علمی ہوگا کہ اس دور کے خداؤں کی صفات چونکہ اس دور کے لوگوں کی ذہنی ساخت اور علمی مقام کے زیادہ قریب ہیں تو ہو نہ ہو یہ محض ان کے تخیل کی پیداوار ہوگی۔ اس کی صرف اور صرف وجہ، کسی بھی شخصیت کو معلوم صفات سے ہٹ کر سمجھ نہ سکنا ہے۔ مثلاً اگر کوئی یہ کہے کہ وہ جس خدا کو مانتا ہے، وہ ’دریم‘ ہے تو اب اسے اس بات کی وضاحت انھی صفات سے کرنا پڑے گی جو معروف ہیں۔ اس کے بغیر اس کا تصور خدا معاشرے کے لیے قابل قبول نہ ہوگا۔ اب یہ بتانا ہوگا کہ دریم، رحیم کے قریب قریب کی چیز ہے یا اس کے برعکس کوئی کیفیت ہے۔ یہی وجہ ہے کہ یونانی و رومی خدا، آپس میں لڑتے جھگڑتے، چوریاں کرتے، یہاں تک کہ انسانی عورتوں کی محبت میں گرفتار ہو جاتے تھے۔ اس وقت کے ذہن کے لیے خدا کو ان صفات کے بغیر سمجھنا ممکن نہیں تھا۔ یعنی یہ کیسے ممکن ہو کہ ایک خدا طاقت ور ہو اور وہ چوری کر کے اپنی ضرورت نہ پوری کر پائے، یہ کیسے ممکن ہو کہ ایک خدا طاقت ور ہو اور وہ اپنی جنس کی آگ نہ بجھاپائے۔ با لکل ایسے ہی، جیسے آج کے ذہن کے لیے خدا کو سائنس اور ریاضی کے بغیر سمجھناممکن نہیں ہے۔ جدید دور میں خدا جو بھی ہو، لیکن وہ ذہین ہوگا توہی ایسی لاجواب کائنات بنا پائے گا، کیونکہ ریاضی کے پیچیدہ فارمولے جانے بغیر ایسی کائنات کو وجودبخشا ہی نہیں جا سکتا۔ اس لیے اگر کوئی خدا ہے تو وہ ذہین ہونا چاہیے، وہ مساوات کا قائل ہونا چاہیے، وہ حاسد نہ ہو، ذرا ذرا سی بات پر انسانوں پر برہم نہ ہو، اس کے علاوہ خدا کا اخلاقی اور جمالیاتی وجود کمال کو پہنچا ہو۔ یہ وہ تمام صفات ہیں جن سے متعلق جدید معاشرے بہت زیادہ حساس ہیں۔ اب ذرا رومی اوریونانی معاشروں کی اقدار کا موازنہ ان کے خداؤں کی خصوصیات سے کیجیے، ان کے خدا خون ریزی کو پسند کرتے ہیں، لڑتے ہیں، جھگڑتے ہیں۔ با لکلاسی طرح آجاگر کوئی یہ کہہ دے کہ خدا نے ایک منتر پڑھا اور ایک دھواں بلند ہوا اور یہ کائنات بن گئی تو یہ بات قابل قبول نہیں ہوگی، کیونکہ جدید ذہن کے لیے ایسی صفات کا حامل خدا قدیم خدا ہے، اس لیے نہیں کہ قدیم خدا کم طاقت ور ہے، بلکہ اس لیے کہ قدیم خدا جدید تقاضوں پر پورا نہیں اتر تا۔ جدید خدا کا سائنسی ہونا ضروری ہے۔ اس کی سب سے واضح مثال، اس بات پر اصرار ہے کہ خدا کو ان دو آنکھوں سے نظر آنا چاہیے۔ آج کے انسان کا مطالبہ ہے کہ خدا اسے ہی مانا جا سکتا ہے جو جدید صفات رکھتا ہو، یعنی اگر وہ وجود رکھتا ہو تو اس کا وجود مادی ہونا چاہیے اور اس مادے کی صفات بھی وہ ہونی چاہییں جو ایک جدید انسان کے لیے قابل قبول ہوں۔ رچرڈ ڈاکننز، مشہور ماہر طبیعات ڈاکٹر براون گرین کے سوال کے جواب میں کہتے ہیں:</p>
			<blockquote>
				<annotation lang="en"><p>Even the deistic God who sets the laws in place and withdraws, if those laws, if the implication is that those laws were cunningly designed, were cunningly crafted as many people think they were, so that atom should come into existence, so that chemistry should come into existence, so that stars should come into existence, so that nuclear reactions and stars could produce the elements, so that they did explode and we get a suitable chemistry to make life and the origin of life and so on. If the deistic god thought all that through and set up laws of physics then he would have to be damn clever. He would have to be the physicist and all physicist. I don ’t care if he then withdraws, he needs an explanation in his own right, and it seems to me that noble scientific enterprise is to start from near nothing as you can get.</p></annotation>
				<p>”ایک ایسا خدا جس نے یہ کائناتی قوانین بنائے اور خود پیچھے ہٹ گیا، اگر ان قوانین کی صورت یہ ہے کہ وہ نہایت ماہرانہ طریقے سے بنائے گئے ہیں، جیسا کہ بہت سے لوگ سوچتے ہیں، تا کہ ایٹم وجود میں آ سکے، کیمسٹری وجود میں آسکے، ستارے وجود میں آ سکیں، نیوکلیئر ری ایکشن اور ستارے نئے ایلیمنٹس کو وجود دے سکیں، تاکہ وہ تمام پھٹیں اور ہمیں ایکموزوں کیمسٹر ی مل جائے جس سے زندگی کو وجود بخشا جا سکے اور زندگی کے آغاز کے عمل کو شروع کیا جا سکے۔ اگر ڈی ایسٹک خدا نے یہ سب سوچااور طبعی قوانین ترتیب دیے تو اس خدا کو نہایت چالاک ہونے کی ضرورت ہے۔ اسے پھر ایک طبعیات دان اور طبیعات دان ہی ہونے کی ضرورت ہے۔ مجھے اس سے فرق نہیں پڑتا کہ اس کے بعد وہ پیچھے ہٹ جائے، لیکن اسے اپنی طرف سے ایک وضاحت دینے کی ضرورت ہے، اور یہ مجھے لگتا ہے کہ مقدس سائنسی ادارے کو قریب قریب کچھ نہیں سے شروع کرنا چاہیے جہاں تک وہ جا سکتا ہے۔“</p>
			</blockquote>
			<p>ایک بات جسے سمجھنا ضروری ہے کہ یہ اصرار کہ کوئی چیز ہمارے بنائے پیمانے پر اترے گی توہی قابل قبول ہوگی، ایک نہایت نامناسب بات ہے، کیونکہ جیسے قدیم انسان کے پیمانے غلط ہو سکتے ہیں، اسی طرح جدید انسان کے بھی غلط ہو سکتے ہیں اور اسی طرح جدید صفات رکھنےوالے خدا پر بھی بہت سے اعتراضات وارد ہو سکتے ہیں۔ یہی وجہ ہے کہ میں کیا سمجھتا اور مانتا ہوں، سچائی اس سے بہت دور کھڑی ہوتی ہے۔ دوسری اہم ترین بات یہ ہے کہ صفات پر اعتراض سے ذات کو جھٹلایا نہیں جا سکتا، جیسا کہ اوپر والی مثال میں سیب کی چند مستعار شدہ صفات مذکور ہیں۔ اب اگر آپ سامع کو سیب پیش کریں اور وہ اس رخ پر استدلال کرے کہ یہ نہ تو شکر کے ذائقہ کی طرح میٹھا ہے اور نہ آم کی ہیئت کے مساوی رس بھرا اور اس کا رنگ بھی انار والا سرخ نہیں، اس لیے یہ سیب تو نہیں ہو سکتا، تو یہ ایک درست استدلال نہیں ہوگا۔</p>
			<p>جدید ذہن کے لیے دوسرا بڑا چیلنج ذاتی صفات اور ایک عہدے کے تقاضو ں میں فرق نہ کرسکناہے، موخرالذکر کے لیے کوئی خاص اصطلاح میرے ذہن میں نہیں ہے، اس لیے قاری کو چاہیے کہ وہ اسی پر قناعت کرے۔ مذہب خدا سے متعلق جن صفات کو بیان کرتا ہے، وہ تمام صفات، مستعار ہی سہی، لیکن ان میں سے بعض پھر بھی قابل قبول نہیں ہوسکتیں۔ جیسے بچے کوکینسر کا ہونا، انسان کا مصیبت میں مبتلا ہونا، ذرا سی غلطی پر ہمیشہ کی آگ میں ڈال دینااور اندھی تقلید والوں کو جنت میں ڈال دینا۔ یہ بات تو خیر مانی جا سکتی ہے کہ خدا کی صفت رحمت اور صفت قہر کا ظہوریہ تمام چیزیں انسانی صفت کے ظہور کی سی نہیں ہوں گی۔ اس سب کے باوجود خدا کی صفات کے ایسے مظاہر بہرحال جدید انسان کے لیے ناقابل قبول ہیں۔</p>
			<p>ہمارے ہاں ہر وہ چیز جو کسی سے صادر ہو رہی ہے، اسے اس ذات سے منسلک کر دیا جاتا ہے، حالاں کہ بہت سی چیزیں محض کسی عہدے کا تقاضا بھی ہو سکتی ہیں۔ اسے ایک مثال سے سمجھتے ہیں، ایک جمہوری ریاست کی فضامیں کسی دوسری ریاست یا ملک کا جنگی جہاز آن وارد ہو تو فضائیہ کا سربراہ اس جہاز کو مار گرانے کا حکم دے گا۔ وارننگ دینے کے بعد جہاز کو مار گرایا جاتا ہے، بعد میں معلوم پڑتا ہے کہ تکنیکی خرابی کی وجہ سے جہازران اس وارننگ سے بے خبر رہا، ایک پورا خاندان برباد ہو گیا اور ایک جان چلی گئی یاجس جہازران نے اپنے سربراہ کے حکم پر غیر ملکی جہاز کو مار گراتے ہوئے ایک جان لے لی، کیا وہ اپنی ذات میں قاتل ہے یا یہ اس کے عہدے کا تقاضا ہے؟ اور کیا فضائیہ کے سربراہ کی یہ ذاتی صفت ہے کہ وہ بے گناہ لوگوں کی جان لیتا ہے یا یہ اس کے عہدے کا تقاضا ہے؟اسے بادشاہ کی مثال سے ہی سمجھتے ہیں، ایک بادشاہ اپنی سلطنت میں لوگوں کے ساتھ سخت سے سخت معاملات کرتا ہے، وہ لوگوں کو دار پر چڑھا دیتا ہے، حملہ آور فوجوں کو مارتا ہے کچھ کو قید کر لیتا ہے وغیرہ وغیرہ۔ کیا یہ بادشاہ کی ذاتی صفت ہے کہ وہ لوگوں کو دار پر چڑھا دیتا ہے، اس کے ملک میں در آنے والی فوجوں کو مار دیتا ہے اوربغاوت کرنے والوں کو کچل دیتا ہے؟ یا یہ اس کے عہدے کا تقاضا ہے؟</p>
			<p>اسی طرح خدا پر صفاتی اعتراضات سے قبل ضروری ہے کہ سمجھ لیا جائے کہ خدا محض خالق نہیں، بلکہ وہ ایک منصف بھی ہے، اس نے وعدہ کیا ہے کہ وہ ایک دن ایک عدالت برپا کرے گا۔ اس نے یہ اعلان کیا ہے کہ یہ دنیاامتحان کی دنیا ہے۔ اس اسکیم کو سمجھنے کے بعد، اب جو صفات بیان کی جا رہی ہیں اور ان کے مظاہر کو پرکھا جانا چاہیے۔ خدا کو محض خالق کی عینک سے نہیں، ایک ممتحن، ایک منصف اور بادشاہ کی عینک سے دیکھا جانا چاہیے تو شاید یہ کہنا درست ہو کہ ایک بچے کو کینسر میں مبتلا کر دینا، بچے کا امتحان نہیں ہے، والدین کا امتحان ہے۔ سزا دینااس لیے ضروری ہے کہ انصاف کا تقاضا ہے کہ زیادتی کرنے والے کو سزا دی جائے۔ اور وہ شرک پر سزا اس لیے دیتا ہے کہ جانتے بوجھتے اس کے بندے اس پر جھوٹ باندھتے ہیں۔ اس کے علاوہ ایک خدا ہونے کا تقاضا ہے کہ دنیا سرنگوں ہو، سجدہ ریز ہو۔ <annotation lang="ar">واللہ أعلم و أنا لا أعلم</annotation>۔</p>
		</section>
		<section>
			<p>*۔ اس مضمون کا مقصد وجود پر بحث نہیں، بلکہ وجود کی صفات پر اٹھنے والے اعتراضات کا اجمالی جائزہ ہے۔</p>
		</section>
	</body>
</document>