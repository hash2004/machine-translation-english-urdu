<document>
	<meta>
		<title>نصابی تعلیم کے ساتھ ذہنی آسودگی کے لئے کھیل بھی ضروری ہے،سعادت اللہ</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11574/</link>
			<copyright-holder>آئی بی سی اردو</copyright-holder>
		</publication>
		<num-words>508</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>غیرنصابی اور ہم نصابی سرگرمیاں طلباء کی صلاحیتوں کے اظہارکاموثرذریعہ ہوتی ہیں</p>
			<p>فیڈرل گورنمنٹ ایجوکیشنل انسٹی ٹیوشنز کینٹ گیریژن راولپنڈی ریجن کے زیراہتمام منعقدہ 34 واں انٹرسکولزسپورٹس ٹورنامنٹ برائے طلباء اختتام پذیرہوگیا۔</p>
			<p>ایف جی پبلک سکول نمبر 1 طارق آباد میں منعقدہ تقریب تقسیم انعامات میں جی ایس او ون راولپنڈی ریجن لیفٹیننٹ کرنل سعادت اللہ مہمان خصوصی تھے ۔</p>
			<p>فیڈرل گورنمنٹ ایجوکیشنل انسٹی ٹیوشنز کینٹ گیریژن راولپنڈی ریجن کے ترجمان واجدمسعود کے مطابق 34 ویں انٹرسکولزسپورٹس ٹورنامنٹ برائے طلباء کی اختتامی تقریب تقسیم انعامات میں ایف جی ای آئی ڈائریکٹوریٹ کی ایکڈیمک اینڈٹریننگ برانچ کے سربراہ خالد محمودکیانی،ایڈمن آفیسرمحمد اشرف چیمہ،سپورٹس سیکرٹری پرنسپل خالدحسین شاہ،پرنسپل محمدافضل طاہر، پرنسپل ملک محمد اسلم اعوان،پرنسپل محمودانور ،پرنسپل طاہرقریشی،پرنسپل عزیزاحمد،پرنسپل عبدالغفارراجا،پرنسپل امجدحسین،راولپنڈی ریجن کے اداروں کے سربراہان،سپورٹس انچارجز،طلباء و طالبات نے شرکت کی ۔</p>
			<p>انٹرسکولزسپورٹس ٹورنامنٹ کے دوران راولپنڈی ریجن کے 108 سکولوں کے راولپنڈی،اٹک،مظفرآباد،باغ،کوٹلی،باڑیاں،مری اورجہلم سے 1200 سے زائد طلباء نے شرکت کی۔</p>
			<p>اس دوران کرکٹ،ہاکی،فٹ بال، بیڈمنٹن،ٹیبل ٹینس، والی بال،اتھلیٹکس،پی ٹی شو،بینڈشوکے علاوہ ہم نصابی سرگرمیوں میں تلاوت،نعت،اردوانگریزی تقریری مقابلہ جات اور مقابلہ مصوری منعقد کیے گئے۔ اس موقع پر خطاب کرتے ہوئے لیفٹیننٹ کرنل سعادت اللہ نے کہا کہ فیڈرل گورنمنٹ انسٹی ٹیوشنزکے اساتذہ بچوں کو جہاں کوالٹی ایجوکیشن کے لئے شب وروزکوشاں ہیں وہیں جسمانی صحت اور صحت مندمقابلے کے رجحان کے لئے سپورٹس کو بھی ترجیح دیتے ہیں۔</p>
			<p>انہوں نے کہا کہ طلباء میں ذہنی استعدادکے ساتھ ساتھ جسمانی صحت کا عمل یکساں ضروری ہے۔ نوجوان نسل کو تعلیم کے ساتھ ساتھ جسمانی صحت پر بھی توجہ دینی چاہئے کیونکہ نصابی تعلیم کے ساتھ ذہنی آسودگی کے لئے کھیل بھی ضروری ہے۔</p>
			<p>انہوں نے کہا کہ اداروں میں ہم نصابی سرگرمیاں بچوں میں اعتماد کے فروغ کا باعث بنتی ہیں۔ سعادت اللہ نے کہا کہ غیرنصابی اور ہم نصابی سرگرمیاں طلباء کی صلاحیتوں کے اظہارکاموثرذریعہ ہوتی ہیں۔ ان میں حصہ لینے والے طلباء و طالبات عملی زندگی میں کامیاب رہتے ہیں۔</p>
			<p>انہوں نے کہا کہ ہم نصابی اور غیرنصابی سرگرمیوں میں حصہ لینے سے طلباء کے شعورمیں اضافہ ہوتا ہے جو ان کی قوت فیصلہ اور انتظامی صلاحیتیں بہتربنانے کا باعث بنتا ہے۔انہوں نے بتایا کہ ایف جی ای آئی کے باصلاحیت طلباء کوکھیلوں میں صوبائی اور ملکی سطح پراپنی صلاحیتوں کالوہامنوانے کاموقع ملتا ہے ۔</p>
			<p>بچوں کوکھیل اور نصابی تعلیم میں توازن پرزوردیتے لیفٹیننٹ کرنل سعادت اللہ نے کہا کہ کھیل میں بے جاوقت ضائع کرناسودمندنہیں۔اپنے ذوق کے مطابق کسی بھی سپورٹس میں حصہ نہ لینابھی موزوں نہیں۔</p>
			<p>انہوں نے کہا کہ انٹرریجن ٹورنامنٹ سے طلباء کو کھیلنے کے علاوہ دوسرے علاقوں میں جانے کاموقع ملتا ہے جو کہ تعلیم کااہم حصہ ہے۔</p>
			<p>انہوں نے کہا کہ جس قوم کے نوجوان طاقتورہوں وہ قوم کبھی کسی میدان میں ناکام نہیں ہوتی۔انہوں نے کہا کہ کھلاڑی کاجسم توانااور ذہن آسودہ ہوتا ہے جس سے انسان میں تحمل،برداشت اور اعتدال پسندی کاجذبہ پیداہوتاہے۔</p>
			<p>اس موقع پرجی ایس او ون راولپنڈی ریجن لیفٹیننٹ کرنل سعادت اللہ نے ایونٹس میں بہترین کارکردگی دکھانے والے طلباء و طالبات میں تعریفی اسناداورانعامات تقسیم کیے۔ایف جی ٹیکنیکل ہائی سکول طارق آباد راولپنڈی ریجن بھرکے تمام سکولوں میں اول نمبرپررہاجبکہ اسی سکول کا طالبعلم عبدالسلام بہترین کھلاڑی قرارپایا۔اس موقع پرایف جی قائد اعظم پبلک سکول کے طلباء و طالبات نے بینڈشواورپی ٹی شوکابھی مظاہرہ کیا۔</p>
		</section>
	</body>
</document>
