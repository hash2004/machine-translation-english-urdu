<document>
	<meta>
		<title>بھارتی وزیر خارجہ کی دورہ پاکستان سے متعلق بریفنگ، ایوان مچھلی بازاربن گیا</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/12610/</link>
			<copyright-holder>آئی بی سی اردو</copyright-holder>
		</publication>
		<num-words>205</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>بھارتی وزیر خارجہ سشما سوراج نے اپنے دورہ پاکستان سے متعلق راجیا سبھا (ایوان بالا) میں بریفنگ شروع کی تو ایوان مچھلی بازار بن گیا اور اپوزیشن نے حکومت مخالف نعرے بازی شروع کر دی۔</p>
			<p>بھارتی میڈیا کے مطابق وزیر خارجہ سشما سوراج نے دورہ پاکستان سے متعلق ایوان کواعتماد میں لینے کے لئے بریفنگ شروع ہی کی تھی کہ اپوزیشن نے حکومت مخالف نعرے بازی شروع کر دی تاہم شدید نعروں کی گونج کے باوجود سشما سوراج نے اپنا خطاب جاری رکھا اورکہا کہ پاکستان اوربھارت امن وامان، سیکیورٹی اور جموں کشمیرسمیت تمام معاملات پر جامع مذاکرات میں مصروف ہیں جب کہ بھارت نے پاکستانی حکام کے سامنے ممبئی حملوں کا معاملہ بھی اٹھایا اور درخواست کی کہ مقدمے کا ٹرائل تیزکیا جائے۔</p>
			<p>بھارتی وزیر خارجہ نے اظہارخیال کرتے ہوئے کہا کہ پیرس میں وزیراعظم نریندر مودی اورپاکستانی ہم منصب نواز شریف کے درمیان ملاقات ہوئی جس میں دونوں رہنماؤں نے دونوں ملکوں کو ایک دوسرے کے قریب لانے کے لئے سازگار ماحول پیدا کرنے پربات کی جس کے بعد دونوں ممالک کے قومی سلامتی کے مشیروں نے بنکاک میں ملاقات کی۔ سشما سوراج ایوان سے خطاب کرہی رہیں تھی کہ اپوزیشن کی جانب سے شدید نعرے بازی اور ہنگامہ آرائی کے بعد اجلاس تھوڑی دیر کے لئے ملتوی کر دیا گیا۔</p>
		</section>
	</body>
</document>
