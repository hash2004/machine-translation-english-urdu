<document>
	<meta>
		<title>آج دن پھر پاکستان میں کیا ہوتا رہا .</title>
		<author>
			<name>ٹیم آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/20424/</link>
			<copyright-holder>آئی بی سی اردو</copyright-holder>
		</publication>
		<num-words>2316</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<blockquote>
				<p>ایرانی صدر حسن روحانی پاکستان کے دو روزہ دورے کے بعد ایران واپس روانہ ہو گئے .</p>
			</blockquote>
			<p>صدر مملکت ممنون حسین نے انہیں ائیر مارشل نور خان ائیر بیس سے رخصت کیا .ایرانی صدر نے اپنے دورے میں صد مملکت ممنون حسین ، وزیر اعظم نواز شریف ، چیف آف آرمی اسٹاف جنرل راحیل شریف سے ملاقاتیں کیں . ملاقاتوں میں پاک ایران تعلقات سمیت باہمی دلچسبی کے امور زیر غور آئے .دونوں ملکوں نے باہمی تعاون کے 5 سمجھوتوں پر دستخط کئے . انہوں نے پاکستان بزنس فورم سے خطاب کیا .</p>
			<blockquote>
				<p>وزیر داخلہ چودھری نثار کی ایرانی ہم منصب سےملاقات</p>
			</blockquote>
			<p>اسلام آباد........ پاک ایران وزرائےداخلہ ملاقات میں دو طرفہ تعلقات سمیت 'را' کے ایجنٹ کی گرفتاری اور ابتدائی تحقیقات کے نتیجے میں سامنے آنے والے حقائق پر بات چیت کی گئی ۔</p>
			<p>وزیرِداخلہ چوہدری نثار علی خان اور ان کےایرانی ہم منصب عبد الرضا رحمانی فضلی کےمابین اسلام آبادمیں ملاقات ہوئی۔اس موقع پردو طرفہ تعلقات،سیکیورٹی کی شعبے میں باہمی تعاون کو مزید وسعت دینے سمیت مشترکہ بارڈ کی بہتر اور موثر نگرانی کیلئےاقدامات اور منظم جرائم سے متعلق امور پر تبادلہ خیال کیا گیا۔</p>
			<p>منشیات اور انسانی سمگلنگ کی روک تھام کے سلسلے میں معاونت ، انٹیلی جنس معلومات کے تبادلے پر بھی غور کیا گیا ۔ پاک ایران وزرائے داخلہ نے 'را' کے ایجنٹ کی گرفتاری اور ابتدائی تحقیقات کے نتیجے میں سامنے آنے والے حقائق پر بات چیت کی ۔</p>
			<blockquote>
				<p>کراچی :سی ٹی ڈی کی کارروائی،متعدد مقدمات میں ملوث ملزم گرفتار</p>
			</blockquote>
			<p>کراچی .......کاؤنٹر ٹیرررازم ڈپارٹمنٹ نے عزیز آباد میں خفیہ اطلاع پر کارروائی کر کے متعدد مقدمات میں ملوث ملزم کامران عرف کالا بچہ کو گرفتار کر لیا۔</p>
			<p>ایس ایس پی سی ٹی ڈی عثمان باجوہ نے جیو نیوز کو بتایا کہ عزیز آباد بھنگوریہ گوٹھ میں سی ٹی ڈی نے خفیہ اطلاع پر چھاپا مار کے ایک ملزم کو گرفتار کر لیا، گرفتار ملزم کی شناخت کامران عرف کالا بچہ کے نام ہوئی ہے۔</p>
			<p>گرفتار ملزم کے خلاف کراچی کے مختلف تھانوں میں اقدام قتل، ڈکیتی، اغوا برائے تاوان اور غیر قانونی اسلھہ رکھنے سمیت متعدد سنگین جرائم کی دفعات کے تحت مقدمات درج ہیں۔</p>
			<p>گرفتار ملزم کے قبضے سے اسلحہ اور چھینی ہوئی موٹر سائیکل برآمد کرلی گئی ہے، ملزم سے مزید تفتیش جاری ہے ۔</p>
			<blockquote>
				<p>لودھراں :کارروائی کے دوران کالعدم تنظیم کے مبینہ 4 دہشت گردہلاک</p>
			</blockquote>
			<p>لودھراں......محکمہ انسداد دہشت گردی ملتان نے لودھراں میں کارروائی کر کے چاردہشت گردوں کو ہلاک کر دیا جبکہ تین فرار ہو گئے۔ دہشت گردوں کا تعلق کالعدم تنظیم سےہے۔</p>
			<p>محکمہ انسداد دہشت گردی ملتان نے لودھراں کےعلاقےآدم واہن میں دہشت گردوں کی اطلاع پر ایک مکان پر چھاپا مارا، اس دوران دہشت گردوں اور سی ٹی ڈی اہلکاروں کے درمیان مقابلہ بھی ہوا۔</p>
			<p>مقابلے میں چار دہشت گردہلاک جبکہ تین فرار ہو گئے۔ سی ٹی ڈی ذرائع کا کہنا ہے کہ دہشت گردوں کا تعلق کالعدم تحریک طالبان پاکستان اورالقاعدہ گروپ سےہے جن کےقبضےسےملتان کےحساس مقامات اوردفاترکے نقشے،ایک خودکش جیکٹ،دستی بم اور اسلحہ بھی ملا ، لاشوں کوڈسٹرکٹ ہیڈکوارٹراسپتال لودھراں منتقل کر دیا گیا ہے۔</p>
			<blockquote>
				<p>را کے ایجنٹ رنگے ہاتھوں گرفتار ہو رہے ہیں . اب بھی ثبوت مانگے جا رہے ہیں . مصطفیٰ کمال</p>
			</blockquote>
			<p>پاک سر زمین پارٹی کے سربراہ مصطفیٰ کمال نے کہا ہے کہ را کے ایجنٹ پاکستان سے رنگے ہاتھوں گرفتار ہو رہے ہیں اور لوگ اب بھی ثبوت مانگ رہے ہیں . انہوں نے کہا کہ وہ پارٹی کے مضبوط اور منظم کرنے کے لیے پورے پاکستان کے دورے کریں گے .</p>
			<blockquote>
				<p>تحریک انصاف نے پارٹی انتخابات کے لیے نعمان وزیر کو عبوری چیف الیکشن کمشنر بنا دیا . نعمان وزیر کو تسنیم نورانی کے استعفےٰ کے بعد عہدہ دیا گیا .</p>
			</blockquote>
			<blockquote>
				<p>چودھری نثار کے خلاف توہین عدالت کی درخواست دائر</p>
			</blockquote>
			<p>اسلام آباد........سابق صدر جنرل ریٹائرڈ پرویز مشرف کا نام ای سی ایل سے نکالنے پر وزیر داخلہ چودھری نثار علی خان کے خلاف اسلام آباد ہائی کورٹ میں توہین عدالت کی درخواست دائر کر دی گئی ہے۔</p>
			<p>ایک شہری شاہد اورک زئی کی جانب سے اسلام آباد ہائی کورٹ میں وزیر داخلہ چودھری نثار علی خان کے خلاف جمع کرائی گئی توہین عدالت کی درخواست میں موقف اختیار کیا گیا ہے کہ سنگین غداری کیس کے ملزم پرویز مشرف کو بیرون ملک جانے کی اجازت سپریم کورٹ نے نہیں، حکومت نے دی۔</p>
			<p>وزیر داخلہ نے عدالت کا نام استعمال کر کے غلط بیانی کی لہذا انہیں توہین عدالت کی درخواست پر شو کاز نوٹس جاری کیا جائے۔ درخواست میں 17 مارچ 2016 کو پرویز مشرف کا نام ای سی ایل سے نکالنے کےنوٹی فی کیشن بھی معطل کرنے کی استدعا کی گئی ہے۔</p>
			<p>درخواست گزار نے رجسٹرار آفس سے استدعا کی ہے کہ یہ درخواست 29 مارچ کو سماعت کے لیے مقرر کی جائے۔</p>
			<blockquote>
				<p>لاہور میں سیکورٹی وجوہات کی بنیاد پر میٹرو سروس عارضی طور محدود کر دی گئی .ایم او کالج سے شاہدرہ تک دوطرفہ میٹرو بند کر دی گئی . ڈی سی او لاہور</p>
			</blockquote>
			<blockquote>
				<p>بلدیاتی ایوان چلانے کامسودہ وزیر اعلیٰ کو ارسال</p>
			</blockquote>
			<p>کراچی ........سندھ حکومت نے بلدیاتی ایوان چلانے کے قوائد ضوابط کو حتمی شکل دیدی،مجوزہ مسودہ منظوری کیلئے وزیر اعلی سندھ کو بھیجوادیا ،کونسل قوانین کے مطابق میئر ،ڈپٹی میئر ،چیئرمین سمیت کسی کے خلاف تحریک عدم اعتماد کیلئے دوتہائی اکثریت ثابت کرنا ہوگی ۔</p>
			<p>سندھ حکومت ذرائع کے مطابق سندھ بھر کے میٹروپولیٹن،میونسپل ،ٹائوں اور یونین کونسل کے اجلاس چلانے کیلئے تیار کردہ مجوزہ مسودہ کے مطابق میئر ،ڈپٹی میئر ،چیئرمین سمیت کسی کے خلاف بھی تحریک عدم اعتماد کیلئے اجلاس سات دن کے نوٹس پر طلب کیا جا سکے گا۔</p>
			<p>بلدیاتی ادارے ہر ماہ کونسل کااجلاس بلانے کے پابند ہونگے ۔ میئراور چیئرمین کوکونسل کا اجلاس بلانے کا اختیار ہوگا،کونسل کا ہنگامی اجلاس تین دن جبکہ عام اجلاس چار دن کے نوٹس پر بلایا جائے گا۔</p>
			<blockquote>
				<p>پنجاب :گندم کی خریداری کیلئے 376 پرچیز سینٹرز قائم کرنے کی ہدایت</p>
			</blockquote>
			<p>لاہور........ محکمہ خوراک کی جانب سے پنجاب میں گندم کی خریداری کے لئے 376 پرچیز سینٹرز قائم کرنے کی ہدایات جاری کی گئیں،جو 10 اپریل سے فعال ہو جائیںگی۔</p>
			<p>محکمہ خوراک کی جانب سے پنجاب میں گندم کی سرکاری خریداری کے لئے 376 پرچیز سینٹرز قائم کیے جانے کی ہدایات جاری کر دی گئیں،گندم کی خریداری کے لئے 10 اپریل سے پرچیز سینٹرزفعال ہو جائیں گے۔</p>
			<p>بورڈ آف ریونیو پنجاب نے ضلعی کلیکٹروں کو ہدایات جاری کی کہ اپریل تک گندم کے کاشت کاروں کا ریکارڈ مرتب کر کے محکمہ خوراک کے ضلعی افسروں کو بھیجا جائے،جبکہ محکمہ خوراک کی جانب سے 2 اپریل تک سرکاری گندم کی سٹوریج اور ترسیل کے انتظامات مکمل کرنے کی ہدایات جاری کی گئیں۔</p>
			<blockquote>
				<p>ورلڈ ٹی 20:بنگلہ دیش ، نیوزی لینڈ سےاور انگلینڈ ،سری لنکا آج مدمقابل</p>
			</blockquote>
			<p>کولکتا .......آئی سی سی ورلڈ ٹی ٹوئنٹی میں پاکستان کرکٹ ٹیم کے سفر تو ختم ہو گیا لیکن ابھی دیگر ٹیموں کے سفر جاری ہیں ، ایونٹ میں آج دو میچز کھیلے جائیں گے،پہلا میچ بنگلہ دیش اور نیوزی لینڈ ،جبکہ دوسرا انگلینڈ اور سری لنکا کے درمیان کھیلا جائے گا۔</p>
			<p>گروپ ٹو میں دن کا پہلا میچ نیوزی لینڈ اور بنگلہ دیش کے درمیان کھیلا جائے گا،نیوزی لینڈ پہلے ہی سیمی فائنل کے لئے کوالیفائی کر چکی ہے،جبکہ بنگلہ دیش ٹيبل پر بغیر کسی پوائنٹ کے آخری نمبر پر ہے۔</p>
			<p>دوپہر ڈھائی بجے شروع ہونے والے اس میچ کی حیثیت نیوزی لینڈ کے لئے پریکٹس میچ کی سی ہے۔</p>
			<p>آج کا دوسرا میچ انگلینڈ اور سری لنکا کے درمیان کھیلا جائے گا، انگلینڈ کی ٹیم چار پوائنٹس کے ساتھ ٹيبل پر دوسرے نمبرپر موجود ہے جبکہ دفاعی چیمین سری لنکا اپنی ناقص پرفارمنس کے باعث دو پوائنٹس کے ساتھ چوتھے نمبر پر ہے۔</p>
			<p>انگلینڈاورسری لنکا کے درمیان میچ شام سات بجےکھیلا جائے گا۔</p>
			<blockquote>
				<p>آفریدی کے ایماندارانہ تجزیے پر آئن چیپل کی تعریف</p>
			</blockquote>
			<p>سابق آسٹریلوی کپتان آئن چیپل نے پاکستانی ٹی ٹوئنٹی ٹیم کے کپتان شاہد آفریدی کی 'ایمانداری' کی تعریف کی ہے، جنھوں نے گذشتہ روز اس بات کا اعتراف کیا تھا کہ وہ 'بحیثیت کپتان فٹ نہیں'.</p>
			<p>کرک انفو کے مطابق آئن چیپل نے شاہد آفریدی کی تعریف کرتے ہوئے کہا کہ انھوں نے ایک بہت ایماندارانہ تجزیہ کیا.</p>
			<p>چیپل کا کہنا تھا، 'میرا نہیں خیال کہ شاہد آفریدی کو کپتان بنانا ان کے حق میں اچھا ثابت ہوا کیونکہ وہ ایک ایسے مزاج کے انسان ہیں جن کے بارے میں کوئی یہ نہیں کہہ سکتا کہ وہ اب کیا کرنے جا رہے ہیں اور میرا نہیں خیال کہ اس طرح کا مزاج کپتانی کے لیے مناسب ہے'.</p>
			<p>یاد رہے کہ ورلڈ ٹی ٹوئنٹی کپ کے گروپ میچ میں آسٹریلیا سے شکست کے بعد موہالی میں پریس کانفرنس کرتے ہوئے شاہد آفریدی کا کہنا تھا کہ اب وہ مزید پاکستانی ٹیم کی قیادت نہیں کریں گے تاہم ان کا کہنا تھا کہ وہ ریٹائرمنٹ کے حوالے سے اعلان اپنے ملک میں کریں گے.</p>
			<p>شاہد آفریدی کا کہنا تھا، 'میں اپنی فارم دیکھوں گا، یہاں توقعات کا دباؤ ہے، میڈیا کا دباؤ ہے۔ بحیثیت کھلاڑی میں اب بھی فٹ ہوں لیکن بحیثیت کپتان فٹ نہیں کیونکہ جب آپ پاکستان کے لیے کھیل رہے ہوں تو دباؤ کو برداشت کرنا آسان نہیں ہوتا۔'</p>
			<p>تاہم ٹیسٹ اور ایک روزہ میچوں سے ریٹائرمنٹ کا اعلان کرنے والے شاہد آفریدی کہنا تھا کہ وہ اب بھی محسوس کرتے ہیں کہ وہ اعلیٰ سطح پر کرکٹ کھیلنے کے لیے فٹ ہیں۔</p>
			<p>یاد رہے کہ آسٹریلیا کے خلاف میچ سے قبل شاہد آفریدی نے واضح طور پر عندیہ دیا تھا کہ یہ میچ ممکنہ طور پر ان کے 20 سالہ کیریئر کا آخری ٹی ٹوئنٹی میچ ہو سکتا ہے، اس میچ میں آسٹریلیا سے 21 رنز کی شکست کے بعد پاکستان ورلڈ ٹی ٹوئنٹی سے باہر ہو چکا ہے.</p>
			<p>آئن چیپل نے آفریدی کے ممکنہ متبادل کے طور پر آل راؤنڈر سرفراز احمد کا نام لیا.</p>
			<p>ان کا کہنا تھا، 'سرفراز احمد ایک بہت جارحانہ کھلاڑی ہے، مجھے اس کی بیٹنگ کا انداز پسند ہے، مجھے اس بات پر حیرت ہوئی کہ آسٹریلیا کے خلاف پاکستان کی اننگز میں وہ اتنی دیر سے بیٹنگ کرنے آئے.'</p>
			<p>چیپل کا مزید کہنا تھا، 'یہ ہمیشہ نہیں ہو سکتا کہ ایک جارحانہ کھلاڑی، جارحانہ کپتان بھی ہو لیکن ایک ایسا شخص جو جارحانہ انداز میں سوچتا ہو ،ایک بہتر آپشن ہو سکتا ہے'.</p>
			<blockquote>
				<p>کشمیریوں کا ذکر کرنے پر بھارتی میڈیا شاہد آفریدی پر آگ بگولا</p>
			</blockquote>
			<p>موہالی.......موہالی میں کشمیریوں کی آمد کا شکریہ ادا کیوں کیا، مقبوضہ کشمیر سے آئے مداحوں کے بارے میں بیان دینے پر اس بار بھارتی میڈیا آگ بگولا ہو گیا۔</p>
			<p>موہالی میں شاہد آفریدی کرکٹ کی آخری بازی تو ہار گئے، لیکن پاکستان اور مقبوضہ کشمیر سے آئے ہوئے مداحوں کے دلوں کی بازی جیت لی لیکن بھارتی میڈیا کا کیا علاج جس کو ایک پاکستانی کھلاڑی کی زبان سے کشمیریوں کا شکریہ ادا کرنا بھی ہضم نہ ہوا۔</p>
			<p>بوم بوم کے بیان کو لے کر ایسے پتنگے لگے کہ مخالفت میں پورا پروگرام کر ڈالا اور بار بار جلے دل کے پھپھولے چھوڑے جاتے رہے،شاہد آفریدی نے پہلی بار مقبوضہ کشمیر سے آئے کرکٹ کے دیوانوں کے لیے محبت بھرا پیغام نہیں دیا، نیوزی لینڈ کے خلاف میچ میں بھی صاف اور سیاست سے پاک بات بھارتی کرکٹ بورڈ کے عہدے دار انوراگ ٹھاکر اور راجیو شکلا کو مرچیں لگا گئی تھیں۔</p>
			<p>یاد رہے یہ وہی بھارتی ہیں جنہوں نے شاہد آفریدی کے اس وقت قصیدے پڑھنے شروع کر دیے تھے، جب انہوں نے کہا تھا کہ بھارت میں پاکستان سے زیادہ پیار ملتا ہے، لیکن کشمیریوں کے ذکر پر زباںیں آگ کیوں اگلنا شروع ہو جاتی ہیں، کہیں ایسا تو نہیں اپنی ٹیم کے بجائے روایتی حریف کے دیوانے کیوں۔</p>
			<blockquote>
				<p>گوجرانوالہ : جن نکالنے کے چکر میں جعلی عامل نے جان لے لی</p>
			</blockquote>
			<p>گوجرانوالہ........ جعلی عامل کے ہتھے چڑھ کر بزرگ شہری جان سے ہاتھ دھو بیٹھا ،جعلی عامل جن نکالنے آیا تھا مگر جان نکال لی، واقع کے بعد عامل موقع سے فرار۔</p>
			<p>کلرآبادی کا 60 سالہ رہائشی عبدالستار گزشتہ کچھ عرصے سے بیمار تھا ،دواؤں سے ٹھیک نہ ہوا تومقتول کے بیٹے ذوالفقار کے ایک دوست نےفیصل آباد کے سائیں بابا نامی عامل کے بارے میں بتایا تھا، دوست کے مشورہ پر عمل کرتے ہوئے گھر والوں نے سائیں بابا کو گھر بلالیا۔</p>
			<p>مگر بلایا گیا عامل جعلی نکلا ،سائیں بابا اپنے 4 ساتھیوں کے ساتھ پہنچے اور عبدالستار کو ایک کمرے میں لے جا کر چارپائی پر لٹا کر رسیوں سے باندھ دیا بعد میں سائیں بابا نے چارپائی کے نیچے کوئلے جلادیے جس سے 60 سالہ عبدلستار جل کر مر گیا ۔</p>
			<p>صورتحال کی سنگینی کو دیکھتے ہوئے سائیں بابا اور ان کے دیگر 4 ساتھی موقع سے فرار ہو گئے ۔ پولیس نے مقتول کے بیٹے کی مدعیت میں مقدمہ درج کر کے ملزمان کی تلاش شروع کر دی ہے ۔</p>
			<blockquote>
				<p>بھارت میں گائے اور بیل کی انوکھی شادی</p>
			</blockquote>
			<p>کراچی.....رفیق مانگٹ.....بھارتی معاشر ے میں توہم پرستی اور عجیب و غریب رسوم کس قدر رچ بس چکی ہیں ا س کی تازہ مثال مویشیوں کی شاہانہ شادی ہے جس میں ہزاروں دیہاتی،سیکڑوں پنڈت،درجنوں تاجر ،جانوروں کے حقوق کی تنظیموں کے متعدد کارکنوں اور یونیورسٹی کے سیکڑوں طلبا نے شرکت کی۔</p>
			<p>بھارتی اخبار'انڈین ایکسپریس' کے مطابق تقریب میں ہزاروں افراد کی موجود گی میں پونم نام کی گائے اور ارجن نامی بیل شادی کے بندھن میں بندھ گئے۔</p>
			<p>ـ'دلہن' کا تعلق ریاست گجرات کے ضلع باونگرکے ایک پہاڑی علاقے سے تھاجبکہتقریب کا انتظام احمد آباد کے ایک تاجر وجے پرسنانا نے کیا جو فٹنس سینٹرز چلاتے ہیں۔ پرسانا کا گھوما شہر میں اپنا ایک فارم ہاؤس ہے جہاں اس نے دو گائیں رکھی ہیں جن کے نام 'رادھا' اور اس کی بیٹی'پونم ' ہیں۔</p>
			<p>پرسانا کا کہنا تھا کہ انہیں ترقی صرف گائے سے مل سکتی ہے اس لئے ملک کے ہر گھر میں ایک گائے ہونی چاہئے۔اسی پیغام کو پھیلانے کےلئےایک عوامی تقریب کے طور پونم 'گائے'کی شادی کا جشن منا رہے ہیں۔</p>
			<p>ان کا کہنا ہے کہ پونم کےدولہا کی تلاش کافی عرصے سے جاری تھی تاہم انہیں 270 کلومیٹر کی دوری پر جنوب مغرب میں واقعہ 'کوتیا' کے گوشالہ سے بیل'ارجن ' مل گیا۔ بیل کا تعلق مشہور' گر 'نسل سے ہے جس کی عمر ڈھائی برس ہے۔</p>
			<p>دو سو سترکلومیٹر کا فاصلہ طے کر کے گاڑیوں پر پونم کو گوشالہ لایا گیا جہاں پنڈتوںنے شادی کی رسومات ادا کیں۔</p>
			<p>پرسانا اور اس کی بیوی نے علامتی طور پر پونم کو 'دتتاتریا آشرم' میں لہریگری بپو کے حوالے کیا جبکہ احمد آباد کی سولا سنسکرت یونیورسٹی کے 150 طلبا نے مذہبی منتر پڑھے۔</p>
		</section>
	</body>
</document>
