<document>
	<meta>
		<title>مائنس تھری</title>
		<author>
			<name>حامد میر</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/26999/</link>
			<copyright-holder>آئی بی سی اردو</copyright-holder>
		</publication>
		<num-words>1300</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>وزیر اعظم نواز شریف کے دل کی بیماری نے پاکستانی سیاست کے ایک صحتمندانہ پہلو کو اجاگر کیا ہے۔ وزیر اعظم صاحب کے ڈاکٹروں کی طرف سے انہیں گزشتہ کئی ماہ سے خبردار کیا جا رہا تھا کہ وہ اپنے دل کے علاج پر توجہ دیں لیکن یہ بیمار آدمی حالات کے گھوڑے پر سوار تھا اور ہاتھ میں تلوار لئے شہر شہر اپنے سیاسی مخالفین کو للکارتا پھررہا تھا۔ اہل خانہ کے اصرار پر چیک اپ کرایا گیا تو خدشات درست ثابت ہوئے۔ ڈاکٹروں نے علاج کیلئے وقت نکالنے کی درخواست کی تو جنگ پر آمادہ وزیر اعظم کچھ مہلت مانگ کر پھر سے گھوڑے پر سوار ہو گئے۔نجی محفلوں میں کچھ صاحبان نے انہیں جمہوریت کو درپیش خطرات سے ڈرایا تو انہوں نے مسکرا کر کہا کہ ہتھیار نہیں ڈالوں گا، آخری دم تک لڑوں گا جس نے جو کرنا ہے کر لے۔ ان کے"شوق شہادت" نے کچھ مصاحبین کو پریشان کیا لیکن ان کے ساتھیوں کی اکثریت خم ٹھونک کر اپنے لیڈر کے پیچھے کھڑی ہو گئی۔</p>
			<p>جب عمران خان اور بلاول بھٹو زرداری نے پاناما پیپرز کے شور میں وزیراعظم نواز شریف سے استعفیٰ مانگنا شروع کر دیا تو نواز شریف نے جواب میں کہا"یہ منہ اور مسور کی دال"۔ مسور کی دال کو ابھی تڑکا نہیں لگا تھا کہ وزیر اعظم کو طبی معائنے کیلئے دوبارہ برطانیہ جانا پڑا۔ ڈاکٹروں نے دل کے آپریشن کا اعلان کر دیا۔ آپریشن کی خبر سامنے آنے کے فوراً بعد ان پر الزامات کی بوچھاڑ کرنے والے سیاسی مخالفین نے نیک تمنائوں کا اظہار شروع کر دیا اور وزیر اعظم نواز شریف کی صحت یابی کیلئے دعا کی۔ عمران خان اور بلاول بھٹو زرداری سمیت تمام اپوزیشن رہنمائوں کی طرف سے وزیر اعظم کیلئے خیر سگالی کے جذبات کا سامنے آ نا بہت سے پاکستانیوں کیلئے باعث اطمینان بنا۔ سیاستدانوں نے قوم کو یہ پیغام دیا کہ سیاسی اختلاف کا مطلب سیاسی دشمنی نہیں ہوتا۔</p>
			<p>ائیر چیف سہیل امان نے وزیر خزانہ اسحاق ڈار کے ذریعے اپنے نیک جذبات وزیر اعظم تک پہنچائے اور آرمی چیف جنرل راحیل شریف کی نیک تمنائیں شہباز شریف کے ذریعے وزیر اعظم تک پہنچ گئیں۔ سابق چیف جسٹس افتخار محمد چوہدری نے ایک مختلف موقف اختیار کیا۔ انہوں نے کہا کہ وزیر اعظم بیرون ملک میں بستر علالت سے امور مملکت نہیں چلا سکتے انہیں کسی وزیر کو اپنی جگہ وزیر اعظم مقرر کرنا چاہئے۔ افتخار محمد چوہدری کے اس موقف نے انہیں ان سیاستدانوں کی صف میں کھڑا کر دیا جن کے سینے میں دل نہیں ہوتا۔ ان کا موقف آئینی و قانونی لحاظ سے بہت کمزور ہے۔ ان کے ایک استاد جناب ایس ایم ظفر صاحب کا کہنا ہے کہ وزیر اعظم آئین کی دفعہ 90 کی ذیلی شق دو کے تحت اپنے وزراء کے ذریعے بھی فرائض سرانجام دے سکتے ہیں۔ دیگر قوانین کے تحت وزیر اعظم ا یک وقت میں تین ماہ کی رخصت بھی لے سکتے ہیں لیکن شاید سابق چیف جسٹس نے یہ سب کچھ جانتے ہوئے بھی محض پوائنٹ اسکورنگ کیلئے ایک پریس کانفرنس کرڈالی۔</p>
			<p>سابق چیف جسٹس افتخار محمد چوہدری کی سیاسی پوائنٹ ا سکورنگ نے مجھے ایک واقعہ یاد دلایا ہے۔ مارچ 2009 کے پہلے ہفتے میں جامعہ نعیمیہ لاہور میں مفتی ڈاکٹر سرفراز نعیمی شہید نے اپنے والد مفتی محمد حسین نعیمی ؒ کی یاد میں ایک سیمینار کا اہتمام کیا۔ اس سیمینار کے مہمان خصوصی نواز شریف تھے اور مجھے بھی خطاب کی دعوت دی گئی تھی۔ ا سٹیج پر صاحبزادہ فضل کریم مرحوم کے ذریعے نواز شریف صاحب نے مجھے پیغام دیا کہ اس تقریب کے بعد وہ مجھ سے ملنا چاہتے ہیں۔ تقریب ختم ہوئی تو میں نواز شریف اور پرویز رشید کے ساتھ رائے ونڈ آگیا۔ یہ وہ دن تھے جب معزول ججوں کی بحالی کے مسئلے پر پیپلز پارٹی اور مسلم لیگ (ن) کے درمیان سخت کشیدگی تھی۔ پنجاب میں گورنر راج نافذ تھا لیکن ججوں کی بحالی کیلئے وکلاء تحریک کمزور پڑچکی تھی۔ وکلاء رہنما وفود کی صورت میں نواز شریف سے ملاقاتیں کر رہےتھے اور ان سے لانگ مارچ کی درخواستیں کر رہےتھے۔ ایک خاتون وکیل رہنما نواز شریف اور اس وقت کے صدر آصف علی زرداری کے درمیان مفاہمت کی کوشش میں مصروف تھیں۔ نواز شریف نے مجھ سے پوچھا کہ کیا مسلم لیگ(ن) کو ججوں کی بحالی کیلئے لانگ مارچ کرنا چاہئے؟ میں نے اثبات میں جواب دیا تو نواز شریف نے سابق چیف جسٹس افتخار محمد چوہدری کے سیاسی عزائم کے بارے میں کچھ باتیں پوچھیں۔ میں نے کہا کہ یہی باتیں صدر زرداری کے دل و دماغ میں بھی ہیں لیکن ہم کسی ایک فرد کی نہیں بلکہ 60 ججوں کی بحالی کیلئے لڑرہے ہیں جنہوں نے پرویز مشرف کی غیر آئینی حکومت کے تحت حلف لینے سے انکار کیا۔ میں نے نواز شریف کو مطمئن کرنے کی کوشش کی لیکن ایک اور صاحب نے بڑے زہریلے انداز میں کہا کہ افتخار محمد چوہدری ہمیں وہاں مارے گا جہاں پانی بھی نہیں ملے گا۔ نواز شریف نے میری طرف دیکھا، میں نے عرض کیا کہ میرے پاس افتخار محمد چوہدری کی شخصیت و کردار سے متعلق زیادہ اطلاعات نہیں ہیں انہوں نے ایک وقت میں مشرف کا ساتھ دیا ایک وقت میں مشرف کے سامنے انکار کیا ،میں سیاستدان بھی نہیں ہوں اس لئے آپ کی طرح سیاسی مصلحتوں اور نزاکتوں کو سامنے رکھے بغیر ایک سادہ سی رائے رکھتا ہوں کہ مشرف کے غیر آئینی اقدام کے تحت حلف سے انکار کرنے والے ججوں کی تعداد 60 کے قریب ہے یہ آئین کی بالا دستی کا مسئلہ ہے اس لئے مسلم لیگ(ن) کو تحریک انصاف، جماعت اسلامی اور دیگر جماعتوں کے ساتھ مل کر سڑکوں پر ضرور نکلنا چاہئے۔ پرویز رشید نے میرے موقف کی تائید کی۔ اسی شام نواز شریف نے اپنی پارٹی کے مزید ساتھیوں سے مشورہ کیا تو اکثریت لانگ مارچ کے حق میں تھی اپنے ذاتی تحفظات کے باوجود نواز شریف نے لانگ مارچ کیا اور افتخار محمد چوہدری سمیت تمام معزول ججوں کو بحال کرایا۔</p>
			<p>ریٹائرمنٹ کے بعد افتخار محمد چوہدری صدارتی نظام کے نعرے کے ساتھ سیاست میں وارد ہوئے تو انہوں نے اپنے بہت سے مداحوں کو مایوس کیا۔ تاریخ کی ستم ظریفی دیکھئے کہ آج سابق چیف جسٹس افتخار محمد چوہدری اور پاک سرزمین پارٹی کے مصطفیٰ کمال ایک ہی صف میں کھڑے ہو کر صدارتی نظام کا نعرہ لگارہے ہیں۔ دونوں کو ایک دوسرے کا ہم خیال بننے کا پورا حق حاصل ہے۔ ہم دونوں کے اظہار رائے کے حق کا احترام کرتے ہیں لیکن وطن عزیز میں آزادی اظہار کیلئے خطرات بڑھتے جا رہے ہیں۔</p>
			<p>آزادی اظہار کیلئے بڑھتے ہوئے خطرات پر گفتگو کیلئے ہیومن رائٹس کمیشن آف پاکستان نے سپریم کورٹ بار ایسوسی ایشن کے ساتھ مل کر ہفتہ کے دن ایک خصوصی نشست کا اہتمام کیا جس میں اہل سیاست اور اہل صحافت کے علاوہ سینئر وکلا ء اور سول سوسائٹی کے نمائندے شریک تھے۔ یہاں ایم کیو ایم کے ڈاکٹر فاروق ستار نے کہا کہ پاکستان میں مائنس ون نہیں بلکہ مائنس تھری فارمولے پر کام ہو رہا ہے۔ اس مائنس تھری میں پہلے الطاف حسین شامل ہوئے، پھر آصف زرداری اور اب نواز شریف بھی شامل ہو چکے ہیں۔ پیپلز پارٹی کے سینیٹر فرحت اللہ بابر نے کہا کہ یہ دراصل"تھری ان ون" ہے جس کا اصل مقصد موجودہ سسٹم کو مائنس کرنا ہے۔</p>
			<p>مسلم لیگ (ن) کے رکن قومی اسمبلی ڈاکٹر رمیش کمار نے سیاسی مصلحتوں سے لبریز غیر متاثر کن خیالات کا اظہار کیا لیکن عاصمہ جہانگیر، قلب عباس اور عابد بھٹی ساقی سمیت کئی وکلاء اور صحافیوں نے بڑی جرأت مندانہ باتیں کیں اور یہ امید پیدا ہوئی کہ سیاسی جماعتوں کی کمزوریوں کے باوجود سول سوسائٹی ابھی زندہ ہے۔ آزاد ی اظہار کی ایک نئی جنگ شروع ہونے والی ہے۔ یہ جنگ عدالتوں میں بھی لڑی جائے گی اور بوقت ضرورت سڑکوں پر بھی لڑی جائے گی۔ اس کا آغاز اسٹوڈنٹس یونینز کی بحالی کے مطالبے سے شروع ہوگا اور اس کا انجام مائنس تھری فارمولے بنانے والوں کو قانون کے سامنے جوابدہ بنانا ہوگا۔</p>
		</section>
	</body>
</document>
