<document>
	<meta>
		<title>ختم شد (۱)</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq June 2019</name>
			<year>2019</year>
			<city>Lahore</city>
			<link>http://www.javedahmedghamidi.org/#!/ishraq/5ce8cb92e42a6264576e3c01?articleId=5ce8f15de42a6264576e3fbc</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ماہنامہ ”اشراق“ میں  ایک تحریر ”ابراہیم ذریت نوح نہیں: قرآن کا ایک انکشاف“ کے عنوان سے شائع ہوئی [1]۔ ہم قرآن کے ایک ادنیٰ سے طالب علم ہیں، اس لیے قرآن کے حوالے سے لکھی گئی تحریریں  ہمیں  خاص طور پر اپنی طرف متوجہ کرتی ہیں۔ چنانچہ اسے پہلی فرصت میں دیکھا اورکم سے کم دومرتبہ نہایت دقت نظرسے پڑھ ڈالا۔ اسے پڑھ لینے کے بعددل میں  ایک بے ضررسی خواہش پیداہوئی کہ کیاہی اچھاہوتاجواس کے عنوان میں  لفظ ’قرآن‘ کے بجاے مصنف کااپنانام لکھ دیاگیاہوتا۔ اسی وقت سوچا کہ قلم اٹھایاجائے اور اس انکشاف کی حقیقت خود قرآن کی روشنی میں  واضح کر دی جائے۔ اس کے بعد یہ ہوا کہ  مختلف ذرائع ابلاغ پرہونے والی اس کی تشہیر ہماری نظر سے گزری کہ جس میں  اسے مکتب فراہی کی نمایندہ تحریرکے طورپرپیش کیاجارہاتھا۔ یہ سب دیکھ کر اب ہمیں  باقاعدہ پریشانی  لاحق ہو گئی، اس لیے کہ اس میں  اپنائے گئے طرز استدلال کافراہی اصولوں  سے دورکابھی واسطہ نہیں  تھا۔ بلکہ اپنی زندگی کے چند ماہ وسال جوہم نے فکرفراہی کو سمجھنے میں  گزارے ہیں، ان کی بنا پرہم پورے وثوق سے کہہ سکتے تھے کہ اس کے اصول تووجودہی میں اس لیے آئے تھے کہ اس طرح کے طریق استدلال کاقلع قمع کیا جائے۔ سوہم نے فیصلہ کرلیاکہ اس کے جواب میں  کچھ نہ کچھ ضرورلکھیں گے تاکہ اس طرح کے نتائج فکر کابار قرآن پراورفہم قرآن کے ان سنہری اصولوں  پر ہرگز نہ آنے پائے۔</p>
			<p>جواب لکھتے ہوئے ہم نے شعوری کوشش کی کہ صاحب تحریرکو براہ راست مخاطب نہ کیا جائے اور یہی وجہ ہے کہ ہم نے ہرمقام پر اُن کا موقف بیان کرتے ہوئے ”بعض اہل علم“ اور ”بعض حضرات“ جیسے عام اور اپنے اندرکوئی تخصیص اورواضح اشارہ نہ رکھنے والے الفاظ استعمال کیے۔ بلکہ اس سے بڑھ کریہ کیا کہ اپنی تحریر کو کسی قسم کا جوابی نام دینے کے بجاے اسے ”واقعۂ نوح“  کاعنوان دیااور اسے بالکل عمومی رنگ میں  بیان کیا [2]۔ یعنی واقعۂ نوح کے ذیل میں چندسوالات متعین کیے اور ان کاتفصیلی جواب لکھ دیا۔ جیسا کہ حضرت نوح علیہ السلام کیا سب انسانوں  کی طرف مبعوث ہوئے؟ طوفان نوح کیاپوری زمین پرآیا؟ اُن کی کشتی میں کون سوار ہوئے؟ کیا نوح کے اہل محض اہل ہونے کی بناپرسوار ہوئے؟آج کے سب انسان کس کی اولادہیں ؟اور سیدنا ابراہیم کیاواقعی حضرت نوح کی نسل سے ہیں ؟ مزید ہم نے یہ کیا کہ ان کے بنیادی استدلال پر کوئی نقدکرنے کے بجاے اپنی بات اثباتی طورپربیان کر دینے پراکتفاکیااور لکھاکہ قرآن نے ان کے  مزعومہ انکشاف کے برعکس، واضح طور پر بتا دیا ہوا ہے کہ ابراہیم واقعتاً حضرت نوح کی اولادہیں۔</p>
			<p>ہم نے جومثبت اسلوب اختیارکیاتواس کا ایک مقصدیہ بھی تھا کہ اس سے مقابلے کی نفسیات پیدانہ ہو جو اکثر و  بیش تر صحیح بات مان لینے میں  رکاوٹ ہوجایاکرتی ہے۔ چنانچہ بڑی امید تھی کہ اس معاملے میں  ہماری پیش کردہ صریح آیت کے بعداگران کی طرف سے اعتراف حقیقت نہ بھی ہواتوکم سے کم یہ ضرورہوگاکہ وہ اس انکشاف کودوبارہ سے مستورکریں  گے اوروادی عدم کی طرف ہانک دیں  گے۔ مگربدقسمتی سے ہماری یہ امیدبرنہ آئی اوراُن کی طرف سے ”نوح اورابراہیم: نقداحباب کا جائزہ“ کے عنوان سے ایک مضمون شائع کر دیا گیا [3]۔ اس میں  انھوں نے اپنے موقف کوپھرسے دہرایا۔ اس قدرصریح آیت پر بھی سوالات اٹھا دیے۔ اور اس خوشی کا اظہار بھی کیا کہ اُن کے استدلال کی غلطی کوواضح نہیں  کیا گیا۔ بہرحال، یہ کوئی ناروابات نہیں تھی، یہ ان کا فطری حق تھا کہ جب تک بات اُن پر ہر لحاظ سے واضح نہ ہو جائے، وہ اسے مسلسل زیربحث لاتے رہیں۔</p>
			<p>ان کا یہ انکشاف، اگر مان بھی لیا جاتا تو یہ صرف ایک علمی اورتاریخی بحث ہوتی  اور دین کے احکام پراس کا کوئی خاص اثر نہ پڑتا۔ مگر اس ذیل میں ان کی طرف سے دومزیدبحثوں پراصرارکیاگیاجوہمارے نزدیک بڑے دوررس نتائج کی حامل تھیں۔ ایک حضرت نوح علیہ السلام کی بیوی کے کردارپرسوال اٹھانا۔ اور دوسرے نجات کے معاملے میں انبیاکے حسب نسب کوہرلحاظ سے کافی سمجھ لینا۔ ظاہر ہے، یہ دونوں  باتیں دین اسلام کے کسی بھی طالب علم کے لیے قابل قبول نہیں  ہوسکتیں، خاص کریہ کہناکہ خدا کے عدل اور اس کے عذاب سے بعض نسب مستثنیٰ قرار دے دیے گئے ہیں۔ سواب ہمارے لیے ضروری ہو گیا تھا کہ ان تینوں  مباحث پرمستقل طور پر لکھیں  اوردرست بات لوگوں کے سامنے بیان کریں۔ چنانچہ اگلے شماروں میں ہم نے مستقل عنوانات کے تحت تین مسلسل مضامین لکھ دیے: ”سیدنا ابراہیم حضرت نوح کی اولادہیں“، [4] ”ایمان ہی نجات کی دلیل ہے“ اور ”امرأة نوح“۔ [5] ہم نے ان میں  بڑی تفصیل سے ان حضرات کے استدلالات کی غلطی واضح کرنے کی سعی کی اور اپنے استدلال پراٹھائے گئے تمام سوالات کاتشفی بخش جواب بھی دیا۔ ان میں بھی یہ اہتمام کیا کہ بحث کااسلوب ہرگز اختیارنہ کیا جائے اورفقط آیات کی درست تفہیم لوگوں  کے سامنے پیش کر دی جائے۔ تعدادمیں  تین اور اس قدر تفصیلی مضامین لکھ دینے کے بعد خیال یہی تھا کہ اتمام حجت ہوگیاہے، اور یہ بحث بھی اب ختم ہو گئی ہے۔ مگر ان کی طرف سے ایک مضمون ”ابراہیم ذریت نوح: مناظرہ یا استدلال“ [6] شائع ہوااوراس کے انداز بیان کودیکھتے ہی واضح ہوگیاکہ ہماری طرف سے اتمام حجت ہوا تھا، مگر ”عذاب“ اترنے کامرحلہ ابھی باقی تھا جواس اشاعت کے بعد اب جاکرپوراہوا۔</p>
			<p>اس مضمون کے اسلوب نگارش پر کوئی تبصرہ کرنے کے بجاے ہمیں صرف یہ کہنا ہے کہ اس میں  ہماری کم علمی پرجوبھرپورقسم کے تبصرے اورہماری کم مائیگی کے بارے میں جوبھی فرامین ارشاد ہوئے ہیں، وہ سب کے سب بجا ہیں اور ان میں کچھ بھی غلط نہیں۔ بلکہ حقیقت تو یہ ہے کہ ہم ان کی توقعات سے بھی کہیں بڑھ کربے علم اورکم مایہ ہیں  اور دوسروں  سے زیادہ خوداپنی نالائقیوں  سے واقف ہیں۔ اور جہاں  تک ہم پرالزام لگانے اور ہماری نیت اور ایمان پرمذہبی فتوے صادر کرنے کا معاملہ ہے توہمیں  ان کے جواب میں بھی کوئی الزام اور فتویٰ ہرگز نہیں  لگانا ہے۔ اس لیے کہ اس رویے کا قائل ہونا توبہت دورکی بات، ہم تو اس کے مخالفین میں  سے ہیں اور اپنی ایک کتاب میں اس پرباقاعدہ لکھ بھی چکے ہیں۔ بلکہ ہماری طرف سے یہ بھی نہیں  کہا جائے گا کہ اس بنیادپرہم آخرت کی عدالت میں  استغاثہ پیش کرتے ہیں۔ اس لیے کہ ان حضرات سے جوحسن ظن ہے، اس بناپرہم سمجھتے ہیں کہ اس شدت کے پیچھے ضرورکوئی نہ کوئی خیر کا داعیہ رہا ہوگا۔ آخر بہت سے لوگ دینی غیرت اوراُس کی حمیت میں  بھی اس طرح کے فتوے لگا دیا کرتے ہیں  اور اس کی کئی مثالیں  ہمیں  بزرگوں  کے ہاں  بھی ملتی ہیں اوراُن کے ہاں  بھی جوعمرمیں  بزرگ ہو جاتے ہیں۔</p>
			<p>بہرحال، ہماری گزارش ہے کہ اس مضمون کے اسلوب بیان اور اس کی شدت کویک سر نظرانداز کر دیا جائے اور صرف اس کے استدلال کو اپنے سامنے رکھا جائے [7]۔ ہمیں  امیدہے کہ جوطالب علم پورے سلسلۂ مضامین کو دیکھتے آئے ہیں، اُن پرفریقین میں  سے ہرایک کے استدلال کی قوت اورکم زوری بالکل واضح ہو چکی ہوگی۔ تاہم، اس نئے مضمون کے تناظر میں  بھی اگر کوئی شخص ہمارے استدلال کی درستی کو سمجھنا چاہے تو ہم عرض کریں گے کہ وہ ہمارے مضامین کو ایک ترتیب کے ساتھ دوبارہ پڑھے۔ اوراگراس کے بعد بھی تشنگی محسوس ہو تو کچھ اور دیکھنے کے بجاے انھیں ہی دقت نظرسے سہ بارہ پڑھ ڈالے کہ ان کی نئی باتوں  کا جواب بھی کسی نہ کسی صورت میں ان مضامین کے اندر موجود ہے اور اسے کچھ غوروفکرکرنے کے بعدخودہی جان لیاجاسکتاہے۔ بلکہ ہم تجویزکریں گے کہ اگردونوں  طرف سے لکھے گئے تمام مضامین کواسی ترتیب سے ایک جگہ اکٹھاکردیا جائے تو یہ بہت اچھاہو۔ اس سے وہ طالب علم جوفکرفراہی سے متعارف ہوناچاہتے ہیں، انھیں  جس طرح یہ سیکھنے کوملے گا کہ مکتب فراہی کا اصل طریق استدلال کیا ہے، اسی طرح وہ یہ بھی جان سکیں گے کہ مکتب فراہی کا طریق استدلال کیا نہیں  ہے۔</p>
			<p>ان حضرات کی طرف سے اس مضمون میں  اعلان کیاگیاہے کہ وہ اس بحث کو ختم کر رہے ہیں۔ ہم بھی چاہتے تھے کہ مزید لکھنے کے بجاے اس سلسلے کویہیں  ختم کر دیں۔ لیکن سبھی لوگ اعلیٰ درجے کے ذہین اور معاملہ فہم نہیں ہوتے، اس لیے اپنے جیسے ان قارئین کے لیے ہم نے اس پر دوبارہ سے، لیکن ایک نئے زاویے سے لکھنے کاارادہ کیا ہے۔ ہدف صرف یہ ہے کہ اس بکھرگئی بحث کوسمیٹ دیا جائے اورنئے مضمون میں  اٹھائے گئے اعتراضات کو شامل کرتے ہوئے مذکورہ تین عنوانات پر نہایت اختصارسے، مگرجامع انداز میں گفتگوکردی جائے۔ یعنی، ”سیدنا ابراہیم حضرت نوح کی اولاد ہیں“، ”ایمان ہی نجات کی دلیل ہے“ اور ”امرأة نوح“۔</p>
			<p>۱۔ سیدناابراہیم حضرت نوح کی اولادہیں</p>
			<p>یہ ایک مانی ہوئی حقیقت ہے کہ سیدنا ابراہیم حضرت نوح کی اولادہیں۔ بنی اسرائیل جوحضرت ابراہیم علیہ السلام کی اولادہیں، ان سمیت ہم سب مسلمان اس بات کو ایک تاریخی مسلمہ کی حیثیت سے نقل کرتے ہیں اورمزیدیہ کہ ہماری مذہبی کتابیں بھی اس کی پوری پوری تائیدکرتی ہیں۔ اس طرح کی محکم تاریخ پرہم جانتے ہیں  کہ کوئی سوال نہیں  اٹھایا جاتا، بلکہ عام طورپراسے تسلیم کیا جاتا اور اسی پر تمام علمی مقدمات کی بنیادرکھی جاتی ہے۔ اس کاانکار کر دینے کی ایک ہی جائزصورت ہوتی ہے کہ اس کے خلاف کوئی ٹھوس علمی دلیل سامنے آجائے۔ اب ہونا تو یہ چاہیے تھا کہ جن حضرات نے اس کے بالکل برخلاف دعویٰ کردیاہے، وہ اس کے ثبوت کے لیے تاریخ میں  سے کوئی حسی یاعلمی دلیل لاتے یاکم سے کم مذہبی مصادرمیں  سے کوئی صریح نص پیش کرتے۔ مگر ہم دیکھتے ہیں کہ انھوں  نے اس معاملے میں  کوئی بھی واضح چیز پیش کرنے کے بجاے ایک آیت سے محض استدلال کیا ہے۔ اور استدلال بھی اس طرح کاکیاہے کہ اس میں منطق کا غلبہ اور نطق اورکلام کی نزاکتوں سے صاف طور پر اعراض ہوگیاہے۔</p>
			<p>”انکشاف“ کی دلیل</p>
			<p>ان کی پیش کردہ آیت یہ ہے:</p>
			<blockquote>
				<p>وَاٰتَيْنَا مُوْسَي الْكِتٰبَ وَجَعَلْنٰهُ هُدًي لِّبَنِيْ٘ اِسْرَآءِيْلَ اَلَّا تَتَّخِذُوْا مِنْ دُوْنِيْ وَكِيْلًا. ذُرِّيَّةَ مَنْ حَمَلْنَا مَعَ نُوْحٍﵧ اِنَّهٗ كَانَ عَبْدًا شَكُوْرًا. (بنی اسرائیل۱۷: ۲-  ۳)</p>
				<p>”ہم نے موسیٰ کوکتاب دی تھی اور اس کوانھی بنی اسرائیل کے لیے ہدایت بنایاتھا، اس تاکیدکے ساتھ کہ میرے سواکسی کواپنا کارسازنہ بناؤ۔ اے ان لوگوں  کی اولادجنھیں ہم نے نوح کے ساتھ (کشتی پر) سوار کیا تھا۔ اس میں  شک نہیں  کہ وہ (ہمارا) ایک شکر گزاربندہ تھا۔“</p>
			</blockquote>
			<p>ا س آیت کوباربارپڑھ کردیکھ لیاجاسکتاہے کہ اس میں  یہ بات کہیں  بیان نہیں  ہوئی کہ ”ابراہیم نوح کی اولاد نہیں ہیں“۔ بلکہ یہ بات کسی اورپیراے اوراسلوب میں  بھی ہرگز بیان نہیں ہوئی۔ چنانچہ یہی وجہ ہے کہ ان حضرات کو اپنادعویٰ ثابت کردکھانے کے لیے اس آیت سے بہت دورکا استدلال لانا پڑاہے۔ ان کاکہناہے کہ اگر بنی اسرائیل نوح کی اولادہیں تو اس کے لیے ’ذریة نوح‘ آناچاہیے تھا۔ مگر اس کے بجاے چونکہ ’ذُرِّيَّةَ مَنْ حَمَلْنَا مَعَ نُوْحٍ‘ لایاگیا ہے، چنانچہ اس کا مطلب ہے کہ قرآن یہاں انکشاف کرناچاہتاہے کہ بنی اسرائیل اولادنوح میں  سے نہیں  ہیں۔ اس لیے کہ جب کشتی میں  دیگر مومنین بھی سوار ہوں  اور ان کے ہوتے ہوئے یہ کہا جائے کہ ”یہ نوح کے ہم سوار کی اولادہے“ تو اس سے مذکورہ شخص کے اولادنوح میں  سے ہونے کی نفی ہو جاتی ہے۔</p>
			<heading>مغالطے</heading>
			<p>بڑی ہی محکم اورمذہبی تائیدرکھنے والی تاریخ کے خلاف یہ ان کی طرف سے پیش کیاگیامحض استدلال ہے اورغورکیاجائے تو یہ تین بڑے مغالطوں  پر مشتمل ہے:</p>
			<p>۱۔ یہاں ’ذریة نوح‘ آناچاہیے تھا، مگر اس کے بجاے ’ذُرِّيَّةَ مَنْ حَمَلْنَا مَعَ نُوْحٍ‘ کااسلوب لایا گیا ہے۔</p>
			<p>۲۔ جب کہا جائے کہ ”یہ نوح کے ہم سوارکی اولادہے“ تو اس سے مذکورہ شخص کے اولادنوح میں  سے ہونے کی نفی ہو جاتی ہے۔</p>
			<p>۳۔ اس آیت میں  قرآن نے ایک انکشاف کیا ہے۔</p>
			<heading>ازالہ</heading>
			<p>ان مغالطوں  کے جواب میں اگرذیل کی چندباتیں  سامنے رکھی جائیں توان سب کاآپ سے آپ ازالہ ہو جاتا ہے:</p>
			<p>۱۔ یہاں  ’ذریة نوح‘ آناچاہیے تھا، مگر اس کے بجاے ’ذُرِّيَّةَ مَنْ حَمَلْنَا مَعَ نُوْحٍ‘ کااسلوب لایا گیا ہے، ان حضرات کی یہ بات سراسرایک مغالطہ ہے۔ ایک تو اس لیے کہ متکلم بنی اسرائیل سے جوبات کہنا چاہتا ہے، اس لحاظ سے یہ دونوں  اسالیب ایک جیسے ہیں۔ یعنی، جس طرح یہاں  ’ذریة نوح‘ لایاجاسکتاہے، اسی طرح ’ذُرِّيَّةَ مَنْ حَمَلْنَا مَعَ نُوْحٍ‘  کہنا بھی بالکل درست ہے اوراصل مدعاکے لحاظ سے اس میں  کوئی جوہری فرق نہیں ہے۔ دوسرے اس لیے کہ اس آیت میں ’ذریة نوح‘ نہیں، بلکہ ’ذُرِّيَّةَ مَنْ حَمَلْنَا مَعَ نُوْحٍ‘ لانا ہی زیادہ بہتر تھا۔ اس کی وجہ یہ ہے کہ یہاں  بنی اسرائیل کے حسب نسب کو بیان کرنا مقصود نہیں  ہے کہ اس مناسبت سے ہم کہیں  کہ اولادنوح کاذکرصراحت سے ہونا چاہیے تھا۔ بلکہ اس مقام پر انھیں  توحیدکے معاملے میں  تنبیہ کرنامقصودہے اوربآسانی جان لیا جا سکتا ہے کہ دوسرے اسلوب میں  اس منشاکی رعایت نسبتاً زیادہ پائی جاتی ہے۔ یعنی بجاے اس کے کہ انھیں  ’ذریة نوح‘ کہہ کر خطاب کیا جاتا اور اس میں صرف یہ یاددہانی ہوتی کہ وہ اُس نوح سے نسبی تعلق رکھتے ہیں  جو خدا کاتوحید پرست بندہ تھا، انھیں  ’ذُرِّيَّةَ مَنْ حَمَلْنَا مَعَ نُوْحٍ‘ کے الفاظ میں  یہ تنبیہ بھی کر دی گئی کہ وہ ان لوگوں  کی اولادہیں جو توحیدہی پر کاربندرہنے کی وجہ سے اس قابل ٹھیرے تھے کہ نوح کے ساتھ اُن کی کشتی میں  سوارہوں اور اس طرح مشرکین پرآنے والے عذاب سے نجات پائیں۔</p>
			<p>۲۔  ’ذُرِّيَّةَ مَنْ حَمَلْنَا مَعَ نُوْحٍ‘ کے اسلوب کے بارے میں  دعویٰ کرناکہ یہ قطعی طورپربنی اسرائیل کے اولادنوح میں  سے ہونے کی نفی کررہاہے، یہ بھی صریح ترین مغالطہ ہے جوان حضرات کولاحق ہو گیا ہے۔ ان کا کہنا ہے کہ جب کہا جائے کہ ”یہ نوح کے ہم سوارکی اولادہے“ تو اس سے مذکورہ شخص کے اولادنوح میں  سے ہونے کی نفی ہو جاتی ہے۔ دراں  حالیکہ اس اسلوب میں  اس طرح کی نفی کرنے کی کوئی صلاحیت موجود نہیں ہے، بلکہ اس کے ذریعے سے ان تمام لوگوں  کوخطاب کرنا جائز ہے جن پرنوح کے ساتھ کشتی میں سوار ہونے کا یہ وصف کسی نہ کسی درجے میں صادق آتاہو۔ یعنی، یہ ایک ہی وقت میں جس طرح غیراولادکو خطاب کرنے کے لیے درست ہے، اسی طرح حضرت نوح کی وہ اولادجواُن کی معیت میں  کشتی میں  سوارہوئی، انھیں خطاب کرنے کے لیے بھی بالکل موزوں ہے اور زبان کے کسی قاعدے کی روسے اس میں  کوئی رکاوٹ نہیں  ہے۔ اس بات کوہم نے ایک مثال سے سمجھانے کی کوشش کی ہے کہ ابن حنبل کے بیٹے عبداللہ، جنھوں  نے دوسرے شاگردوں  کے ساتھ اپنے باپ سے حدیث کادرس لیا، اُن کی اولادسے بھی اس جملے میں  خطاب کرنا ہر طرح سے روا ہے کہ ”اے اُن لوگوں  کی اولادجوابن حنبل سے پڑھتے رہے۔“ ظاہر ہے، کوئی شخص یہ دعویٰ نہیں  کرے گا کہ محض ان الفاظ سے اس بات کی نفی ہو گئی ہے کہ یہ بچے عبداللہ کے نہیں  ہیں ؟ اور نہ وہ اس سے آگے بڑھ کر یہ نتیجہ نکال سکے گا کہ یہ ابن حنبل کے دوسرے شاگردوں  کی اولاد ہیں ؟</p>
			<p>۳۔ ان کا یہ کہناکہ اس آیت میں  قرآن نے ایک انکشاف کیا ہے اورتورات کے بیانات کی اصلاح کر دی ہے تو اس مغالطے کے جواب میں  ہم عرض کریں گے کہ اول توان آیات کی ساخت پرضرورغورکرلیناچاہیے۔ یہ اس معاملے میں  بالکل واضح ہیں  کہ یہاں  قرآن کی طرف سے نہ تو ابتداءً  کوئی بیان دیاجارہاہے اور نہ کسی قسم کی کوئی حقیقت ہی واضح کی جا رہی ہے، حتیٰ  کہ اس میں ’ذُرِّيَّة‘ کہہ کرکسی گروہ کوبراہ راست مخاطب بھی نہیں  کیا جا رہا کہ کوئی شخص غلط فہمی میں  مبتلاہوجائے اور قرآن کی طرف سے انکشاف کرنے کادعویٰ کر بیٹھے۔ بلکہ یہاں  صرف اور صرف ماضی میں ہونے والے ایک واقعے کی حکایت کی جا رہی ہے۔ یعنی، بنی اسرائیل کی تاریخ  کا ایک واقعہ بیان کرتے ہوئے فرمایا ہے کہ ہم نے موسیٰ کو کتاب ہدایت دی تھی اور اس تاکیدکے ساتھ دی تھی کہ اے ان لوگوں  کی اولادجنھیں  ہم نے نوح کے ساتھ سوار کیا تھا، میرے سواکسی اورکواپنا کار سازنہ بناؤ۔</p>
			<p>دوسرے یہ کہ قرآن کے بارے میں  ہم سب جانتے ہیں کہ وہ محتمل الوجوہ اسالیب میں نہ توکسی غلط بات کی اصلاح کرتا ہے اور نہ اپنے مخاطبین کے مسلمات کے خلاف کوئی انکشاف ہی کرتا ہے۔ بلکہ اس طرح کے معاملات کے لیے وہ سیدھی اورکھری بات کہتااورصرف اُن اسالیب کو اختیار کرتا ہے جن میں  حتمیت اوریقین کی شان پائی جائے کہ یہی اس کی ابانت کاتقاضااورا س کے میزان اورفرقان ہونے کا لازمہ ہے۔ مثال کے طور پر، حضرت موسیٰ علیہ السلام کے بارے میں  تورات میں  لکھا ہے کہ اُنھوں نے معجزہ دکھاتے ہوئے جب اپناہاتھ باہر نکالا تو وہ کوڑھ سے برف کے مانند سفیدتھا [8]۔ قرآن نے یہ واقعہ بیان کیا توکسی باریک منطقی استدلال میں نہیں، بلکہ بیماری کی اس نسبت کوبڑے ہی واضح انداز میں  غلط قراردیاجب کہ فرمایا: ’تَخْرُجْ بَيْضَآءَ مِنْ غَيْرِ سُوْٓءٍ‘۔ [9]  یعنی، یہ ہاتھ بغیر کسی بیماری کے سفیدہوکرنکلے گا۔ اسی طرح تورات میں آیا ہے کہ خداوندنے چھ دن میں زمین و آسمان کی تخلیق کی اورساتویں  دن آرام کیا [10]۔ کام کے بعدتکان ہو جانے اورآرام کرنے کی ضرورت کسی مخلوق کو تو ہو سکتی ہے، اس کے خالق کو ہرگز نہیں۔ چنانچہ قرآن نے صرف اشارے کنایے اور محض ضمیروں  کی دلالت سے اس کی اصلاح نہیں کی، بلکہ بڑے ہی صریح انداز میں  فرمایا: ’وَمَا مَسَّنَا مِنْ لُّغُوْبٍ‘۔ [11] کہ ہمیں کوئی تکان ہرگز لاحق نہیں  ہوئی۔ بلکہ اگر کوئی غلطی بہت زیادہ سنگین ہواورلوگوں  میں اس کا رواج ہو چکا ہو اور قرآن کو اس کے جواب میں کوئی بڑاانکشاف کرناہو تو وہ انکشاف ہی کے طریقے پراسے بیان کرتا ہے۔ مثال کے طور پر، یہودی سیدنا مسیح علیہ السلام کو قتل کر دینے کادعویٰ کرتے تھے۔ اناجیل میں بھی یہی کچھ نقل کر دیا گیا، اور کم و بیش ہرمسیحی فرقے میں  اسے مان لیا گیا، حتیٰ  کہ نزول قرآن کے وقت اسے ایک مسلمہ کی سی حیثیت حاصل ہو گئی تھی۔ اس معاملے میں قرآن نے اصل حقیقت کاانکشاف کرتے ہوئے بتایاہے اور دیکھ لیاجاسکتاہے کہ کتنے زوردارطریقے سے بتایاہے: ’وَمَا قَتَلُوْهُ وَمَا صَلَبُوْهُ وَلٰكِنْ شُبِّهَ لَهُمْ‘۔ اُنھوں  نے نہ اُس کو قتل کیااورنہ اُسے صلیب دی، بلکہ معاملہ اُن کے لیے مشتبہ بنادیاگیا۔ یعنی پہلے اُن کی بات کی ہردوپہلوسے تردید کی اورپھراُنھیں جہاں  سے غلطی لگی تھی، اُس بنیاد کی بھی وضاحت کی۔ بلکہ پھر سے دہراکراصل بات کو موکد کیا: ’وَمَا قَتَلُوْهُ يَقِيْنًا‘۔ [12] کہ اِنھوں  نے ہرگز اُس کو قتل نہیں  کیا۔</p>
			<p>اس روشنی میں  ہم اندازہ کر سکتے ہیں کہ قرآن اس معاملے میں واقعتاً تورات اوراہل تورات کی اصلاح کرنا چاہتا تو وہ چونکہ اور چنانچہ پر مشتمل ایک الجھاہوااندازکبھی نہ اپناتا۔ بلکہ وہ بڑے ہی وضوح سے انھیں  بتاتا کہ ”اے بنی اسرائیل، ابراہیم نوح کی اولادنہیں  ہے۔“ اور اگر یہی بات اصلاح سے بڑھ کر انکشاف کے طریقے پربتاناہوتی تو وہ پھراس طرح کے الفاظ لاتا: ”اے بنی اسرائیل، نہ تم نوح کی اولادہو اور نہ تمھارے باپ، ابراہیم ہی کااس سے نسب کا کوئی تعلق ہے۔“ اس کے بعد کہتاکہ ”تمھیں  اس معاملے میں  بہت بڑامغالطہ ہوگیاہے“ اسے موکد کرتے ہوئے یہ بھی کہتاکہ ”ایک مرتبہ پھرسے سن لو، ابراہیم نوح کی اولاد نہیں  ہے اور یقینی طور پر نہیں ہے۔“</p>
			<heading>آیت کا اصل مفہوم</heading>
			<p>ان مغالطوں کے ازالے کے بعد اب ہم اس آیت کے اصل مفہوم کو نہایت اختصارکے ساتھ بیان کرتے ہیں :</p>
			<blockquote>
				<p>وَاٰتَيْنَا مُوْسَي الْكِتٰبَ وَجَعَلْنٰهُ هُدًي لِّبَنِيْ٘ اِسْرَآءِيْلَ اَلَّا تَتَّخِذُوْا مِنْ دُوْنِيْ وَكِيْلًا. ذُرِّيَّةَ مَنْ حَمَلْنَا مَعَ نُوْحٍﵧ اِنَّهٗ كَانَ عَبْدًا شَكُوْرًا. (بنی اسرائیل۱۷: ۲-  ۳)</p>
				<p>”ہم نے موسیٰ کوکتاب دی تھی اور اس کوانھی بنی اسرائیل کے لیے ہدایت بنایاتھا، اس تاکیدکے ساتھ کہ میرے سواکسی کواپنا کارسازنہ بناؤ۔ اے ان لوگوں  کی اولادجنھیں ہم نے نوح کے ساتھ (کشتی پر) سوار کیا تھا۔ اس میں  شک نہیں  کہ وہ (ہمارا) ایک شکر گزاربندہ تھا۔“</p>
			</blockquote>
			<p>آیت کے اجزاکے بارے میں  چندباتیں  ملحوظ رہنی چاہییں:</p>
			<p>ایک یہ کہ آیت میں ”مَن“ کا حرف آیا ہے۔ یہ واحدکے لیے بھی استعمال ہوتا ہے اورجمع کے لیے بھی۔ بنی اسرائیل، ظاہر ہے کشتی میں  سوا ر ہونے والے کسی ایک شخص کی اولادہیں، مگر اس مقام پراسے جمع میں  لانازیادہ بلیغ اورمعنی خیزہے۔</p>
			<p>دوسرے یہ کہ آیت میں  ’مَنْ حَمَلْنَا مَعَ نُوْحٍ‘ یعنی، ”وہ لوگ جنھیں  ہم نے نوح کے ساتھ کشتی پر سوار کیا تھا“ کا ایک فقرہ آیا ہے۔ اس کے الفاظ اپنے اندرپوری گنجایش رکھتے ہیں  کہ ان سے صرف نوح کی اولاد مراد لی جائے یا دیگر مومنین یاپھرایک ہی وقت میں  دونوں  مرادلے لیے جائیں۔ اب اس فقرے سے چونکہ اُس خاص گروہ کوخطاب کیاگیاہے جواس حقیقت کوماننے والا ہے کہ وہ حضرت نوح کی اولادہیں، اس لیے اس میں  آخری دو احتمالات بالکل ختم ہوکررہ جاتے ہیں اورواضح ہوجاتاہے کہ ان سے صرف اور صرف نوح کی اولاد مرادلی گئی ہے۔</p>
			<p>تیسرے یہ کہ اس آیت میں  بنی اسرائیل کوخطاب فرمایا ہے، مگر ’ذریة نوح‘ کہنے کے بجاے ’ذُرِّيَّةَ مَنْ حَمَلْنَا مَعَ نُوْحٍ‘ کا اندازا پنایا ہے۔ یہ اس لیے ضروری ہوا کہ اس میں  منشاے متکلم کی رعایت زیادہ پائی جاتی ہے، جیسا کہ اوپرتفصیل گزری۔</p>
			<p>اجزا سمجھ لیے جائیں  تو اس آیت کا مفہوم یہ بنتا ہے کہ خدا نے جب بنی اسرائیل کو اپنی کتاب عطافرمائی تواُنھیں  اس بات کی پرزور تنبیہ کی کہ وہ اُس کے سواکسی اور کو اپنا کار ساز ہرگز نہ بنائیں کہ ایساکرنا صریح شرک ہے۔ اس تنبیہ کے لیے اُن سے خطاب بھی ’مَنْ حَمَلْنَا مَعَ نُوْحٍ‘ کے اسلوب میں  کیا۔ تاکہ وہ لوگ اس بات کو ہمیشہ یادرکھیں  کہ وہ حضرت نوح کے اُن اہل کی اولادہیں جواِس شرک سے قطعی طورپرمحفوظ رہے اورانجام کار اُن کے ساتھ کشتی میں  سوارکیے گئے۔ اور اس کے بعداسی توحید کی ان الفاظ میں  تاکیدکی کہ اس میں  کوئی شک نہیں  کہ نوح بھی ہماری بندگی کرنے والا ایک توحیدپرست آدمی تھا۔</p>
			<p>اعتراضات</p>
			<p>آیت کے اس سیدھے مفہوم پر ان حضرات نے اپنے نئے مضمون میں بھی کچھ اعتراضات اٹھادیے ہیں۔ ذیل میں ہم مختصرطریقے سے ان کا جائزہ لیتے ہیں:</p>
			<p>۱۔ ہم نے بیان کیاتھاکہ اس آیت میں  ’مَن‘ کاحرف آیا ہے جوواحدکے لیے بھی آسکتاہے اورجمع کے لیے بھی اوریہاں  اسے جمع میں لانازیادہ معنی خیزہے۔ اس پران حضرات کی طرف سے اعتراض کیاگیاہے کہ یہاں  ’ذُرِّيَّة‘ کی ’مَن‘ کی طرف اضافت اگرحقیقی ہے تو لازم ہے کہ اسے واحدہی ماناجائے، اس لیے کہ بنی اسرائیل سب کشتی سواروں  کی نہیں، بلکہ ایک ہی فرد کی اولادہیں۔</p>
			<p>اس پرہم عرض کریں گے کہ الفاظ اپنے استعمال میں صرف حقیقی اورمجازی کے دائروں  میں تقسیم نہیں ہوتے، بلکہ بلاغت کے بعض تقاضوں  کے پیش نظر ایک ہی وقت میں  حقیقی اورمجازی بھی ہوتے ہیں۔ اس کی کئی مثالیں  قرآن میں  بھی موجود ہیں، جیسا کہ ارشادہواہے:</p>
			<blockquote>
				<p>قَوْمَ نُوْحٍ لَّمَّا كَذَّبُوا الرُّسُلَ اَغْرَقْنٰهُمْ. (الفرقان ۲۵: ۳۷)</p>
				<p>”اسی طرح جب نوح کی قوم نے رسولوں کو جھٹلایا توان کو بھی ہم نے غرق کر دیا۔“</p>
			</blockquote>
			<p>قوم نوح نے ایک ہی رسول کوجھٹلایاتھا، مگر فرمایا ہے کہ انھوں نے سب رسولوں  کو جھٹلایا۔ ظاہر ہے، یہ اسی اصول پرفرمایا ہے کہ حقیقی لحاظ سے ان کی طرف سے تکذیب چاہے ایک رسول کی ہوئی ہو، مگرمجازی لحاظ سے جائزہے کہ اسے سب رسولوں کی تکذیب قرار دے دیا جائے۔ اب قاری پرمنحصرہوتاہے کہ وہ آپ سے آپ جان لے کہ جمع کے اس صیغے میں  صرف مجازی نسبت نہیں، بلکہ حقیقی نسبت بھی موجود ہے۔ اسی طرح کا معاملہ زیربحث آیت کا بھی ہے۔ اس میں  کوئی شک نہیں کہ بنی اسرائیل صرف ایک فردکی حقیقی اولادہیں، مگر اس کے ساتھ ساتھ باقی سواروں  سے ان کی نسبت مجازی طور پربالکل جائزہے اور ’مَن‘ کے اندر جمع ہونے کے باوجود، یہ دونوں  نسبتیں  موجود ہیں اورذراساسوچ کرخودسے معلوم کرلی جا سکتی ہیں۔ ہماری پیش کردہ مثال ”تم اُن لوگوں کی اولادہو جو اپنا سب کچھ چھوڑکرپاکستان آئے تھے۔“  کو بھی اسی روشنی میں  سمجھ لینا چاہیے۔</p>
			<p>تاہم، ان حضرات کواگرپھربھی اصرارہے کہ ’مَن‘ کوواحدہی کے معنی میں  لیا جائے توہم بتاناچاہیں گے کہ ”اے ان لوگوں  کی اولاد جنھیں ہم نے نوح کے ساتھ کشتی پرسوارکیاتھا۔“ اور ”اے اُس شخص کی اولادجسے ہم نے نوح کے ساتھ کشتی پر سوارکیاتھا۔“، ان دو جملوں  میں  بلاغت کا ایک فرق تو ضرور پایا جاتا ہے، مگراصل بحث جواس مقام پرہورہی ہے، اس میں  ذرابھی فرق واقع نہیں  ہوتا۔</p>
			<p>۲۔ یہ بتانے کے لیے کہ ’ذُرِّيَّةَ مَنْ حَمَلْنَا مَعَ نُوْحٍ‘  کا اسلوب معنوی طورپرایک سے زائداطلاقات کے لیے درست ہے، ہماری طرف سے ایک مثال بیان کی گئی تھی۔ ہم نے لکھاتھاکہ ابن حنبل کے بیٹے عبداللہ جنھوں  نے دوسرے شاگردوں  کے ساتھ اپنے باپ سے حدیث کادرس لیا، دوسروں کی طرح اُن کی اولادسے بھی اس جملے میں  خطاب کرناہرطرح سے روا ہے کہ ”اے اُن لوگوں  کی اولادجوابن حنبل سے پڑھتے رہے۔“ ہماری اس مثال پر ان حضرات کی طرف سے چند اعتراضات اٹھائے گئے ہیں:</p>
			<p>ان کاکہناہے کہ اس میں اولادکی نسبت ابن حنبل کے ساتھیوں  تک نہیں  پہنچائی گئی، جب کہ قرآن میں  حضرت نوح تک پہنچائی گئی ہے۔ یعنی، مثال اس طرح ہونی چاہیے: ”اے ان لوگوں  کی اولادجوابن حنبل کے ساتھ پڑھتے رہے۔“ کہ اس مثال میں ”کے ساتھ“ آجانے سے ابن حنبل کابیٹالوگوں میں شامل نہیں  ہو سکتا۔ مزید یہ کہ عبداللہ اورابن حنبل کا تعلق تومعلوم ہے، جب کہ حضرت نوح اوربنی اسرائیل کا تعلق زیربحث ہے، اس لیے وہ ہماری دلیل کا حصہ نہیں  بن سکتا۔</p>
			<p>ہمارامقصوداس مثال سے یہ بتاناتھا کہ جس طرح نوح اور ان کے ہم نوا، سب کشتی میں  سوارہونے کے عمل میں  شریک ہیں، اس فرق کے ساتھ کہ حضرت نوح ان کے امام ہیں اورباقی ان کے متبعین۔ اسی طرح ہماری مثال ”اے ان لوگوں  کی اولاد جو ابن حنبل سے پڑھتے رہے۔“ میں  تعلیم ایک مشترک عمل ہے جس میں ابن حنبل اور ان کے شاگردشریک ہیں، اس فرق کے ساتھ کہ ابن حنبل استادہیں  اور باقی ان کے شاگرد۔ چنانچہ ہماری مثال میں  ”سے“ کا لفظ ”کے ساتھ“ کے معنی میں  ہے اور اس میں اولادکی نسبت ابن حنبل کے ساتھیوں  تک پہنچی ہوئی ہے اور اس لحاظ سے یہ قرآن کے اسلوب کوسمجھانے کے لیے بالکل درست مثال ہے۔ دوسرے جو ان حضرات کا کہنا ہے کہ اگرمثال میں ”کے ساتھ“ کے الفاظ آجائیں توابن حنبل کابیٹالوگوں  میں  شامل نہیں  ہو سکتا تو اس پرہم عرض کریں  گے کہ اول توان کی مجوزہ مثال میں ”کے ساتھ“ کواگر ”سے“ کے معنی میں  نہ لیا جائے توصورت واقعہ ہی بدل جائے گی اورابن حنبل ان لوگوں  کے استادہونے کے بجاے خودکسی اورکے شاگرد ہو جائیں گے۔ دوم، اگراس مفہوم کو بھی فرض کر لیا جائے توپھربھی ان کا یہ دعویٰ بے بنیادہی ٹھیرتاہے کہ اس صورت میں  ابن حنبل کابیٹالوگوں  میں  شامل نہیں  ہو سکتا۔ اس لیے کہ اگرابن حنبل اپنے بیٹے عبداللہ اور بعض دوسرے لوگوں  سمیت، کسی اوراستادسے پڑھ رہے ہیں تواب بھی یہ ہر طرح سے روا ہو گا کہ: ”اے ان لوگوں  کی اولادجوابن حنبل کے ساتھ پڑھتے رہے۔“ کے جملے سے دوسروں  کی طرح عبداللہ کی اولاد کو بھی خطاب کیاجاسکے۔ باقی جہاں  تک انھوں نے یہ اعتراض کیا ہے کہ عبداللہ اور ابن حنبل کا تعلق ہمیں معلوم ہے اورنوح کابنی اسرائیل کے ساتھ تعلق زیربحث ہے، اس لیے وہ دلیل نہیں  بن سکتاتواس کے جواب میں  ہم عرض کریں  گے کہ یہ بھی حسب معمول انھیں  لاحق ہو جانے والاایک صریح مغالطہ ہے۔ وہ اس لیے کہ نوح اوربنی اسرائیل کا تعلق اگر زیر بحث ہے تو وہ ہمارے اور ان حضرات کے درمیان میں ہے۔ وگرنہ اس جملے کے مخاطبین کے لیے وہ ہر طرح سے معلوم اورمعروف ہے اور یہ حضرات جب انکشاف کادعویٰ کرتے ہیں تواصل میں  اسی بات کومان کر یہ دعویٰ کر رہے ہوتے ہیں۔</p>
			<p>تاہم، اس مثال کو سمجھنے میں دقت ہو رہی ہوتوہم اسے ان حضرات کے مجوزہ الفاظ میں تبدیل کیے دیتے ہیں۔  حاکم وقت نے اگر ابن حنبل، ان کے بیٹے، عبداللہ اور ان کے دوسرے ساتھیوں پرظلم توڑاہواورہم بعد میں آنے والوں کے لیے یہ جملہ بولیں: ”اے ان لوگوں  کی اولادجنھوں نے ابن حنبل کے ساتھ حکومت کی سختیوں  کوبرداشت کیا۔“ تودیکھ لیاجاسکتاہے کہ اب بھی ان الفاظ کے ذریعے سے جس طرح ابن حنبل کے دوسرے ساتھیوں  کی اولادکوپکاراجاسکتاہے، اسی طرح ان کے بیٹے، عبداللہ کی اولادکوپکارنابھی ہر طرح سے درست ہے اور کسی شخص کومحض اس جملے سے پکارنے پر ابن حنبل کے ساتھ اس کے نسبی تعلق کی ہرگزنفی نہیں ہوتی۔</p>
			<p>کسی مثال کوصحیح طرح سے سمجھ لینا، بعض اوقات اس لیے بھی مشکل ہو جاتا ہے کہ اس کے الفاظ سے ایک طرح کی اجنبیت ہوتی ہے اور سننے والااپنے اندریہ صلاحیت نہیں  رکھتاکہ اس اجنبیت کی وجہ سے بھی اصل حقیقت کو مشہود کر سکے۔  اس صورت حال میں  ضروری ہوتا ہے کہ مثال کو جانے پہچانے الفاظ میں بیان کر دیا جائے اورمزیدیہ کہ اسے اس کے کرداروں پرعملاًمنطبق کر کے بھی دکھادیا جائے۔ چنانچہ، فرض کیا جائے کہ ہم نے جاویدصاحب، اُن کے بیٹے، جواد احمد اور اُن کے شاگرد، آصف افتخارکوکسی بڑے دینی مقصد سے ٹرین میں  سوار کرایا ہے اور اس کے بعدہم ان کے بچوں  کو دین کے معاملے میں کوئی تنبیہ کرناچاہتے ہیں۔ سواب جواد اور آصف، دونوں  کے بچوں کوالگ الگ اس جملے سے خطاب کر کے دیکھ لیا جائے، ”اے ان لوگوں  کی اولاد جنھیں  ہم نے جاویدصاحب کے ساتھ سوارکرایا تھا۔“ ہمیں  بڑی امید ہے کہ اس عملی اطلاق سے یہ اسلوب ہر طرح سے واضح ہو جائے گا اور زبان کی شدبد رکھنے والاکوئی بھی شخص ان دونوں  استعمالات پر ہرگز اعتراض نہیں  کرے گا اور نہ یہ استدلال ہی کرے گا کہ جس بچے کو اس جملے میں  خطاب کیا جائے گا، اس کے جاوید صاحب سے نسبی تعلق کی لازمی طورپرنفی ہو جائے گی۔</p>
			<p>بلکہ آخر میں ہم عرض کریں کہ ’ذُرِّيَّةَ مَنْ حَمَلْنَا مَعَ نُوْحٍ‘ کا اسلوب کہ جسے سمجھانے کے لیے ہم نے ابن حنبل کی مثال دی تھی، ایک سے زائداطلاقات رکھنے میں  اس قدرواضح ہے کہ جو شخص معروضی انداز میں چیزوں  کودیکھنے کاعادی ہو، اُس کے لیے اسے سمجھ لیناذرابھی مشکل نہیں۔ ہماری اس بات کی دلیل میں ان حضرات کی وہ تحریر بھی دیکھ لی جا سکتی ہے جہاں یہ اپناانکشاف منوانے پر اصرار نہیں  کر رہے، بلکہ ایک اوربحث کے تحت اس اسلوب کولائے ہیں اوراقرارکرتے ہیں کہ اس کے ذریعے سے اولادنوح اور کچھ دوسروں  کا ذکرکیا گیا ہے:</p>
			<p>”حضرت نوح کے لیے وہی پیچیدہ اسلوب: ’وَمِمَّنْ حَمَلْنَا مَعَ نُوْحٍ‘ آیا ہے۔ لہٰذا، یہ بات صاف ہو جاتی ہے کہ یہاں  بھی اولادنوح کے ساتھ کچھ اورکاذکربھی پیش نظرہے۔“ [13]</p>
			<p>۳۔ ہم نے ’ذُرِّيَّةَ مَنْ حَمَلْنَا مَعَ نُوْحٍ‘ کے اسلوب پرلکھاتھاکہ یہ اس آیت میں  اس لیے اختیار کیا گیا ہے کہ متکلم اپنے مخاطبین کو توحیدکے معاملے میں  تنبیہ کرناچاہتاہے۔ اس پر اعتراض کرتے ہوئے کہاگیاہے کہ اگریہاں تنبیہ مقصودہوتی توآیت کے آخر میں ’انه‘ کے بجاے جمع کاصیغہ لایا جاتا،، اس لیے کہ واحدکے صیغے سے یہ تنبیہ دب جاتی ہے۔</p>
			<p>اس کے جواب میں ہم عرض کریں گے کہ واحدکا صیغہ لانے سے یہ تنبیہ ہلکی نہیں  ہوئی، بلکہ اورزیادہ تیز اور صحیح ترلفظوں  میں  دوآتشہ ہو گئی ہے۔ مگر اس سے پہلے ضروری ہے کہ تالیف کے نقطۂ نظرسے دوباتیں  اچھی طرح سے سمجھ لی جائیں۔</p>
			<p>ایک یہ کہ بنی اسرائیل ایک ہی فردکی اولاد ہیں، مگر اس کے باوجود ’مَنْ حَمَلْنَا مَعَ نُوْحٍ‘ میں  ’مَن‘ جمع کے لیے بھی آسکتاہے اور بلاغت کے بعض تقاضوں  کے پیش نظریہ جمع ہی کے لیے یہاں  آیا ہے، جیسا کہ اوپرتفصیل گزری۔</p>
			<p>دوسرے یہ کہ ’اِنه‘ میں ضمیرمتصل کامرجع لفظ ’نوح‘ ہے اور اس بات کوماننے کے چندایک وجوہ ہیں: مثلاً، ’مَنْ حَمَلْنَا مَعَ نُوْحٍ‘ میں  ’مَن‘ اگرجمع کے لیے ہے تولامحالہ ’انه‘ کامرجع اب نوح ہی ہو سکتا ہے۔ مزید یہ  کہ یہاں  قرآن کا ایک جاناپہچانااسلوب استعمال ہوا ہے جس میں  کسی اسم کاذکرکرنے کے بعداس کاوصف بطور تتمہ بیان کیا جاتا ہے، جیسا کہ اس آیت میں فرمایا ہے:</p>
			<blockquote>
				<p>اَمْ لَمْ يُنَبَّاْ بِمَا فِيْ صُحُفِ مُوْسٰي. وَاِبْرٰهِيْمَ الَّذِيْ وَفّٰ٘ي . (النجم۵۳: ۳۶-  ۳۷)</p>
				<p>”کیااسے ان باتوں  کی خبرنہیں پہنچی جوموسیٰ کے صحیفوں  میں  ہیں۔ اورابراہیم کے صحیفوں  میں  بھی، جس نے وفاکاحق اداکردیا؟“</p>
			</blockquote>
			<p>اس میں  ’الَّذِيْ وَفّٰ٘ي‘ کاوصف سیدنا ابراہیم علیہ السلام کے نام کے ساتھ بطورتتمہ استعمال ہوا ہے۔ زیربحث آیت کا معاملہ بھی یہی ہے۔ ’اِنَّهٗ كَانَ عَبْدًا شَكُوْرًا‘ کاوصف اسی خاص طریقے سے حضرت نوح علیہ السلام کے لیے آیا ہے، چنانچہ اس لیے بھی اس کی ضمیرکامرجع  لازمی طور پر ’نوح‘ ہی ہے [14]۔</p>
			<p>اس وضاحت کے بعد اب دیکھ لیاجاسکتاہے کہ ’اِنَّهٗ‘ میں  واحدکاصیغہ لانے سے یہ تنبیہ اورزیادہ بڑھ گئی ہے۔ وہ اس طرح کہ اگراس کے بجاے جمع کاصیغہ ’انھم‘ لایا جاتا تو اس کے ذریعے سے بنی اسرائیل کومحض یہ یاددہانی ہوتی کہ وہ اُن لوگوں  کی اولادہیں  جنھوں نے توحیدکی وجہ سے نجات پائی۔ مگر ’اِنَّهٗ‘ کے ذریعے سے نوح کاوصف بیان ہوااوراس میں  مزید یہ بات بھی شامل ہو گئی کہ تم نوح سے جوتعلق رکھتے ہوتواس حوالے سے بھی سن لو، وہ بھی خدا کی توحیدپرکاربندرہنے والاہماراایک خاص بندہ تھا۔</p>
			<heading>ردِ ”انکشاف“</heading>
			<p>ان حضرات کے انکشاف کا رد ہم نے دوطریقوں سے کیا ہے۔ ایک یہ بتایاہے کہ ان کااستدلال ہر طرح سے زبان کے اصولوں  کے خلاف اورمحض منطق ہے اور پھران کی پیش کردہ آیت کا صحیح مفہوم بھی بتایاہے، جیسا کہ اوپر تفصیل گزری۔ دوسرے یہ بتایاہے کہ اس معاملے میں ”انکشاف“ کے بالکل برعکس، قرآن نے تاریخی اور مذہبی حوالوں کی پوری پوری موافقت کی ہے اور اس کے لیے محض اشارے اور کنایے کانہیں، بلکہ صریح تر لفظوں  کا استعمال کیا ہے، جیسا کہ ارشادہواہے:</p>
			<blockquote>
				<p>اِنَّ اللّٰهَ اصْطَفٰ٘ي اٰدَمَ وَنُوْحًا وَّاٰلَ اِبْرٰهِيْمَ وَاٰلَ عِمْرٰنَ عَلَي الْعٰلَمِيْنَ. ذُرِّيَّةًۣ بَعْضُهَا مِنْۣ بَعْضٍ . (آل عمران ۳: ۳۳-  ۳۴)</p>
				<p>”اِ س میں  شبہ نہیں  کہ اللہ نے آدم اور نوح کو، اور ابراہیم اور عمران کے خاندان کو تمام دنیا والوں  پر ترجیح دے کر (اُن کی رہنمائی کے لیے) منتخب فرمایا۔ یہ ایک دوسرے کی اولاد ہیں۔“</p>
			</blockquote>
			<p>اس آیت میں ’ذُرِّيَّةًۣ بَعْضُهَا مِنْۣ بَعْضٍ‘ کے الفاظ آئے ہیں، یعنی، ”یہ ایک دوسرے کی اولادہیں۔“ یہ الفاظ اپنے مدعامیں  ہر طرح سے واضح ہیں  اور مزید یہ کہ کسی دوسری بحث کے ضمن میں  نہیں، بلکہ حضرات آدم و نوح اورآل ابراہیم اورآ ل عمران کے باہمی نسب کو بیان کرنے کے لیے یہاں آئے اور اس طرح زیر بحث مسئلہ میں  ایک قول فیصل کی حیثیت اختیارکرگئے ہیں۔ مگرنہایت حیران کن امر ہے کہ ان حضرات نے اس سیدھے اوربے تکلف مفہوم سے اختلاف کیا ہے اور فراہی اصولوں کے بجاے تفسیر کے ”روایتی“ اصولوں  کی مدد لیتے ہوئے ایک اورہی مطلب بیان کردیاہے۔ ان کے بقول اس کا ترجمہ یہ ہے، ”یہ سب لوگ انسان ہیں، جو ایک جیسے ہیں۔“</p>
			<heading>مغالطے</heading>
			<p>غورکیاجائے توان کے بیان کردہ ترجمہ میں دو بڑے مغالطے ہیں:</p>
			<p>۱۔ اس آیت میں ’ذُرِّيَّة‘ کا لفظ ”بنی نوع انسان“ کے معنی میں آیا ہے۔</p>
			<p>۲۔ ’بَعْضُهَا مِنْۣ بَعْضٍ‘ کی ترکیب اصل میں  برابری اورمماثلت کو بیان کرنے کے لیے آئی ہے۔</p>
			<heading>ازالہ</heading>
			<p>ان مغالطوں  کے جواب میں  چندباتیں  سامنے رہنی چاہییں:</p>
			<p>۱۔ ’ذُرِّيَّة‘ کے اصل معنی کسی شخص کی اولادکے ہیں۔ لفظ کے اسی معنی کا اطلاق ہے کہ یہ عربی زبان میں  کم عمر  والی اولاد، یعنی بچوں  کے لیے اور بعض اوقات بڑی عمرکی اولاد، یعنی نوجوانوں کے لیے بھی استعمال ہوتا ہے۔ کبھی یہ بچوں  کے ساتھ ان کے وجودکاسبب بننے والی عورتوں  کو بھی محیط ہو جاتا ہے۔ مزید یہ کہ اسے اولادکے سلسلے، یعنی نسل کے معنی میں  بھی استعمال کیا جاتا اور پھر اسی مفہوم کی رعایت سے جنس اورنوع کے لیے بھی برت لیا جاتا ہے۔ کیا اس آیت میں  بھی یہ بنی نوع آدم کے معنی میں آیا ہے؟ تو اس کے جواب میں ہم عرض کریں گے کہ یہاں اس کا یہ معنی مرادلیناکسی طرح بھی ممکن نہیں ہے۔ [15] اس لیے کہ یہ اپنے مطلق استعمال میں بنی نوع آدم کے لیے کبھی نہیں آتا، بلکہ ضروری ہوتا ہے کہ اسے مثال کے طور پر، آدم کے لیے معہود بنایا جائے۔ اُس کے اسم یااُس کی ضمیرکی طرف مضاف کیا جائے۔ یا کم سے کم اُس ضمیرکی طرف مضاف کیا جائے جس کامرجع آدم وغیرہ تونہ ہو، مگر کلام کے ارتقاکی وجہ سے اس میں  یہ معنی ضرور پیدا ہوگیاہو۔ اس کی بہت اچھی مثال ذیل کی آیت میں ہے:</p>
			<blockquote>
				<p>وَاٰيَةٌ لَّهُمْ اَنَّا حَمَلْنَا ذُرِّيَّتَهُمْ فِي الْفُلْكِ الْمَشْحُوْنِ . (یٰس۳۶:  ۴۱)</p>
				<p>”اور ان کے لیے ایک بہت بڑی نشانی یہ بھی ہے کہ ان کی نسل کوہم نے بھری ہوئی کشتیوں میں  اٹھارکھاہے۔“</p>
			</blockquote>
			<p>سمجھ لیاجاسکتاہے کہ  ’ذُرِّيَّتَهُمْ‘ کے ’ھم‘ کامرجع نہ توانسان کا کوئی لفظ ہے اور نہ یہ محض ’لَهُمْ‘ کے ’ھم‘ کا اعادہ ہے، بلکہ متکلم نے اس مخصوص ضمیرکواٹھایاہے اور اس میں ایک عمومی رنگ پیداکردیاہے۔ اب اس کا مطلب صرف ”اِن“ نہیں بلکہ ”اِن انسانوں“ ہے۔ گویا ’ذُرِّيَّتَهُمْ‘  کالفظی ترجمہ اب یہ بنے گا: ”اِن انسانوں  کی اولاد“، اورظاہرہے اسی مفہوم کواوپرترجمہ میں ”اِن کی نسل“ سے بیان کیاگیاہے۔</p>
			<p>اس اسلوب کو اپنی گرفت میں  لے لیناچونکہ اتناآسان نہیں ہے، اس لیے ہم شرح صدرکے لیے اس کی ایک اورمثال پیش کیے دیتے ہیں:</p>
			<blockquote>
				<p>وَيَقُوْلُ الْاِنْسَانُ ءَاِذَا مَا مِتُّ لَسَوْفَ اُخْرَجُ حَيًّا. اَوَلَا يَذْكُرُ الْاِنْسَانُ اَنَّا خَلَقْنٰهُ مِنْ قَبْلُ وَلَمْ يَكُ شَيْـًٔا . (مریم۱۹: ۶۶-  ۶۷)</p>
				<p>”انسان کہتا ہے، کیا جب میں  مر جاؤں گا تو پھر زندہ کر کے نکالا جاؤں  گا؟ کیا انسان کو یاد نہیں آتا کہ ہم اس سے پہلے اس کوپیدا کر چکے ہیں، جب کہ وہ کچھ بھی نہیں تھا۔“</p>
			</blockquote>
			<p>اس آیت میں  دومرتبہ لفظ ’الْاِنْسَان‘ آیا ہے، مگرکچھ غوروفکرکے بعدمعلوم کرلیاجاسکتاہے کہ دوسرا بعینہٖ پہلا نہیں ہے۔ پہلے سے مراد مشرکین عرب ہیں اور دوسرے سے مرادبھی یہی ہیں، مگر اس فرق کے ساتھ کہ ان کے جنس انسان ہونے کاپہلو اس میں اب ذراغالب ہوگیاہے۔</p>
			<p>غرض یہ کہ زیربحث آیت میں ’ذُرِّيَّة‘ کا لفظ نہ توآدم کے لیے معہودہے اور نہ اُس کے اسم یا ضمیرکی طرف مضاف ہے اور نہ مذکورہ خاص طریقے سے آیا ہے، بلکہ اسے مطلق طورپراستعمال کیاگیاہے، اس لیے اسے بنی نوع آدم کے معنی میں  لے لیناکسی طرح بھی ممکن نہیں ہے۔</p>
			<p>۲۔ ان حضرات کادوسرابڑامغالطہ یہ ہے کہ اس آیت میں  ’بَعْضُهَا مِنْۣ بَعْضٍ‘ کی ترکیب برابری اور مماثلت کو بیان کرنے کے لیے آئی ہے۔ اس پرہم عرض کریں گے کہ اسے برابری کے لیے مان لیاجاسکتا ہے اگر یہ مجازی معنی میں یہاں استعمال ہوئی ہو، مگرمسئلہ یہ ہے کہ سیاق کلام میں  اس کے مجازی ہونے کی کوئی مثبت دلیل موجود نہیں ہے۔ بلکہ سلبی طورپربھی دیکھا جائے تو یہ ہرگز مجازی نہیں ہو سکتی کہ اس پر ’ذُرِّيَّة‘ کا ایک لفظ آیا ہوا  ہے۔ یہ لفظ ’بَعْضُهَا مِنْۣ بَعْضٍ‘ کا موصوف ہے اور اسے کسی صورت مہمل نہیں  چھوڑاجاسکتااور ضروری ہے کہ یہ اپنی صفت، یعنی اس ترکیب سے متعلق ہواوراس کے معنی کی تعیین کرے۔ وگرنہ، یہ لفظ ساری بات سے غیرمتعلق ہوکررہ جائے گا اور سامع کے ذہن میں  یہ سوال بھی پیدا کرے گا کہ اس جملے میں اولاد کا ذکر کیوں  ہوا اور اولادسے مرادآخرکس کی اولادہے [16]۔ سواس لفظ کے زیر اثر اس ترکیب کی تالیف کچھ یوں  بنتی ہے:  ’بعضھا من ذریة بعض‘۔ اورظاہرہے کہ یہ اس بات کی واضح دلیل ہے کہ اسے یہاں  مجازی معنی کے بجاے حقیقی معنی میں  برتا گیا ہے۔ بلکہ اس کے ساتھ ساتھ اگرسیاق وسباق کو بھی ملالیاجائے جو حضرت مسیح کی الوہیت کاانکارکررہااورآپ کومریم کے گھر میں جنم لینے والاایک انسان بتارہا ہے تو اس ترکیب میں  مجازکے ہرپہلوکی مطلق نفی اور اس کے حقیقی ہونے کی اورزیادہ تاکیدہوجاتی ہے۔</p>
			<p>بلکہ ہم عرض کریں  کہ اگر واقعتاً مجازی معنی ادا کرنا ہوتے اور آدم ونوح اورآل ابراہیم وعمران کے بارے میں یہی بتانا ہوتا کہ یہ سب لوگ ایک جیسے ہیں تو اس کے لیے صرف ’بعضھم من بعض‘ کے الفاظ لائے جاتے اور ’ذُرِّيَّة‘ کا لفظ لانے کی یہاں کوئی ضرورت نہ ہوتی۔ اورخاص کراُس وقت جب ان حضرات کی خواہش کے مطابق ’ذُرِّيَّة‘ کو بنی نوع انسان کے معنی میں لے لیا جائے کہ اس صورت میں  یہ  تکرارمحض قرار پاتی اور ’ذُرِّيَّة‘ کا لفظ بھی یہی بتارہاہوتا کہ یہ لوگ اپنی جنس میں  انسان ہیں  اور ”یہ سب ایک جیسے ہیں“ کا جملہ بھی یہی کچھ بتا رہاہوتا۔</p>
			<heading>آیت کا صحیح مفہوم</heading>
			<p>ان مغالطوں  کے ازالے کے بعد اب ہم اس آیت کا صحیح مفہوم بیان کرتے ہیں:</p>
			<blockquote>
				<p>اِنَّ اللّٰهَ اصْطَفٰ٘ي اٰدَمَ وَنُوْحًا وَّاٰلَ اِبْرٰهِيْمَ وَاٰلَ عِمْرٰنَ عَلَي الْعٰلَمِيْنَ. ذُرِّيَّةًۣ بَعْضُهَا مِنْۣ بَعْضٍ . (آل عمران۳: ۳۳-  ۳۴)</p>
				<p>”اِ س میں  شبہ نہیں  کہ اللہ نے آدم اور نوح کو، اور ابراہیم اور عمران کے خاندان کو تمام دنیا والوں  پر ترجیح دے کر (اُن کی رہنمائی کے لیے) منتخب فرمایا۔ یہ ایک دوسرے کی اولاد ہیں۔“</p>
			</blockquote>
			<p>آیت کے اجزاکے بارے میں  چندباتیں  ملحوظ رہنی چاہییں:</p>
			<p>ایک یہ کہ آیت میں چونکہ ’ذُرِّيَّة‘ کا لفظ بغیر کسی قیدکے اورمطلق طورپراستعمال ہوا ہے، اس لیے لازم ہے کہ اس سے اس کا اصل معنی، یعنی اولادمراد لیا جائے۔</p>
			<p>دوسرے یہ کہ ’بَعْضُهَا مِنْۣ بَعْضٍ‘ کی ترکیب مجازی کے بجاے اپنے حقیقی معنی میں  آئی ہے، اس لیے کہ تالیف کلام کے لحاظ سے یہ ’ذُرِّيَّة‘ یعنی، لفظ اولادکی صفت ہے اورسیاق کلام بھی اس کے حقیقی ہونے پر دلالت کرتا ہے۔</p>
			<p>تیسرے یہ کہ اس ترکیب میں  دونوں  طرف کا مفہوم اصلاًتوموجودنہیں  ہوتا، مگر اس کے متعلق کلام سے نتیجے کے طورپراس میں  پیدا ہو جاتا ہے۔ لفظ اولادنے بتادیاہے کہ یہاں  دونوں  طرف کا مفہوم صرف اس قدر ہے کہ یہ سب لوگ ایک دوسرے کے ساتھ باپ اور اولادکارشتہ رکھتے ہیں۔</p>
			<p>چوتھے یہ کہ اس ترکیب میں  ایک ترتیب بھی پیداہوگئی ہے اور اس کی وجہ اس کے متعلقات اور وہ علم ہے جس کی رعایت سے اس کلام کاصدورہواہے۔</p>
			<p>اجزاکی وضاحت کے بعد اب اس آیت کا صحیح مفہوم یہ بنتا ہے کہ اللہ نے تمام دنیاوالوں پرترجیح دیتے ہوئے آدم و نوح کواور ابراہیم اورعمران کے خاندان کومنتخب فرمایا۔ یہ سب حضرات ایک دوسرے کی اولادہیں اور ترتیب سے ایک دوسرے کی اولاد ہیں۔ یعنی، نوح آدم کی، آل ابراہیم نوح کی اورآل عمران آل ابراہیم کی۔ اور اس سے یہ بھی آپ سے آپ ثابت ہو جاتا ہے کہ سیدنا ابراہیم واقعتاً حضرت نوح کی اولادہیں۔</p>
			<heading>اعتراضات</heading>
			<p>ان حضرات کے نئے مضمون میں  آیت کے اس مفہوم پرکچھ اعتراضات اٹھائے گئے ہیں:</p>
			<p>۱۔ ہم نے بیان کیا تھا کہ ’ذُرِّيَّة‘ کاعربی زبان میں اصل مفہوم اولادہے اور یہی مفہوم ہوتا ہے جواس کے تمام اطلاقات میں  کسی نہ کسی صورت میں  موجودہوتاہے۔ اس کے خلاف ان کی طرف سے کہاگیاہے کہ ذیل کی آیت میں یہ اولادکے مفہوم سے بالکل منفک ہو چکا ہے:</p>
			<blockquote>
				<p>وَاٰيَةٌ لَّهُمْ اَنَّا حَمَلْنَا ذُرِّيَّتَهُمْ فِي الْفُلْكِ الْمَشْحُوْنِ . (یٰس۳۶:  ۴۱)</p>
				<p>”اور ان کے لیے ایک بہت بڑی نشانی یہ بھی ہے کہ ان کی نسل کوہم نے بھری ہوئی کشتیوں میں  اٹھارکھاہے۔“</p>
			</blockquote>
			<p>ان کامزیدکہناہے کہ اگراس آیت میں اولادکے مفہوم کومنفک نہ کریں توہمیں مانناپڑے گا کہ ”ہرکشتی میں  ہم سب کی نسل بمعنی اولادبیٹھی ہوتی ہے۔“</p>
			<p>اس اعتراض میں عربی اوراردو، دونوں  سے عدم واقفیت کے کچھ مسائل ہیں، مگر ہم ان سب سے صرف نظر کرتے ہیں اور اس  بحث کو بھی نظراندازکرتے ہیں  کہ ’ذُرِّيَّة‘ کے کسی استعمال میں  جب اولادکامفہوم بظاہر منفک نظر آتا ہے تو اس کے باوجود یہ اس میں  کس حیثیت سے موجود ہوتا ہے۔ ہم صرف ان کی دی ہوئی مثال پرعرض کرتے ہیں کہ اس میں بھی یہ کسی نہ کسی درجے میں  موجود ہے، چاہے  اس میں آنے والے ’ذُرِّيَّتَهُمْ‘ کا ترجمہ ”ان کی نسل“ کے لفظوں میں  کریں یا ”بنی نوع آدم“ کے لفظوں میں۔ اصل میں  ان حضرات کو اس قدر سادہ بات سمجھنے میں  جودقت ہو رہی ہے تو اس کی وجہ ہمارے نزدیک لفظ نسل کایہاں استعمال ہے۔ چنانچہ آسانی کی غرض سے ہم یہ کرتے ہیں  کہ یہاں  ’ذُرِّيَّتَهُمْ‘ کابالکل لفظی ترجمہ کیے دیتے ہیں۔ ’ذُرِّيَّة‘  کا اصل مطلب، ’ھم‘ کی طرف اس کی اضافت اور اس ضمیرمیں پیداہوجانے والے ایک خاص پہلوکی اگر ہم رعایت رکھیں  تو ’ذُرِّيَّتَهُمْ‘  کا ٹھیک لفظی ترجمہ یہ بنتا ہے: ”ان انسانوں کی اولاد۔“ اور اس ترجمہ میں ہر شخص دیکھ لے سکتا ہے کہ ”اولاد“ ہرگز منفک نہیں  ہوئی، بلکہ وہ اس میں لفظی طور پر بھی موجود ہے اور ایک درجے میں  معنوی طور پر بھی۔</p>
			<p>ہمیں  امیدہے کہ اب ان کے اس بے جااندیشے کا بھی تدارک ہو جائے گا کہ ہرکشتی میں  ہم سب کی اولاد بیٹھی ہوتی ہے۔ اس لیے کہ ہم کہیں گے کہ کشتیوں  میں ”ہم سب انسانوں  کی اولاد“ بیٹھی ہوتی ہے اور ظاہر ہے، اس جملے پران سمیت کسی شخص کو کوئی اعتراض نہیں  ہوگا۔ بلکہ اس روشنی میں  ان کی طرف سے پیش کردہ یہ مثال بھی سمجھ لی جا سکتی ہے: ’آیة لکم ان اللہ حمل ذریتکم فی ھذہ الطائرة‘۔ اس کا صحیح ترجمہ ہوگا: ”تمھارے لیے ایک بڑی نشانی ہے کہ اللہ نے اس جہاز میں تم انسانوں  کی اولاد کو سوار کرایا ہے۔“</p>
			<p>یہاں  ضمنی طورپرایک بات واضح ہوجانی چاہیے۔ ان حضرات نے بعض مفسرین کی طرف سے بیان کیا ہے کہ وہ ’ذُرِّيَّتَهُمْ‘  سے ’آباء ھم‘ مرادلے رہے ہیں تو اس لیے کہ انھوں نے بھی اس لفظ کویہاں  ”ہم نسلوں“ کے معنی میں  لیا ہے۔ اس پرہم اپنے جیسے طالب علموں  سے عرض کریں  گے کہ علمی کام بہت زیادہ احتیاط کا تقاضا کرتے ہیں، اس لیے وہ جب بھی کسی اہل علم کی راے نقل کریں  تو پہلے خودان کا استدلال بڑی اچھی طرح سے سمجھ لیں۔ اس کے لیے وہ یہ التزام کریں کہ اُن کے طرزتحریر سے خوب واقفیت بہم پہنچائیں [17]، اور بالخصوص اس صورت میں  جب وہ قدیم زمانے کے علما میں  سے ہوں کہ قدیم علما کی یہ عام عادت ہوتی ہے کہ وہ اس اعتماد پر نہایت اختصاراور  جامعیت کے ساتھ لکھتے چلے جاتے ہیں  کہ اُنھیں پڑھنے والے تمام بنیادی علوم سے آشنائی رکھتے ہیں۔ سوجان لیناچاہیے کہ ان مفسرین نے ’ذُرِّيَّتَهُمْ‘  سے جب  ’آباء ھم‘ مرادلیا ہے تو اس کی وجہ یہ نہیں ہے کہ وہ ’ذُرِّيَّة‘ کو ”ہم نسل“ کے معنی میں  لے رہے ہیں، بلکہ ان کے نزدیک یہاں مسبب بول کرسبب مراد لینے کااسلوب برتاگیاہے۔ یعنی، انھوں نے ’ذُرِّيَّتَهُمْ‘  کوپہلے اولاد کے معنی میں  لیا ہے اور اس کے بعدیہ سمجھاہے کہ یہاں  مسبب یعنی، اولادکالفظ بول کران کا سبب، یعنی آبا مرادلیے گئے ہیں جوکشتی نوح میں واقعتاً سوارہوئے اور بعد میں ان لوگوں  کی پیدایش کا سبب بھی ہوئے۔</p>
			<p>۲۔ ہم نے ’ذُرِّيَّة‘ کے اطلاقات دکھاتے ہوئے عربی زبان میں سے ایک نظیرپیش کی تھی کہ جس میں  یہ لفظ عورتوں کے لیے بھی استعمال ہوا ہے اوراولادکے مفہوم کے باوجود، اس لیے استعمال ہوا ہے کہ یہ عورتیں  اولادکے وجود میں  آنے کا سبب ہوتی ہیں۔ ’انی احکم ان تقتل المقاتلة وان تسبی الذریة‘۔ [18] ”میرا فیصلہ ہے کہ مقاتلین کو قتل کردیاجائے اور ان کے بچوں  اورعورتوں  کو قیدکرلیاجائے۔“ اس پران حضرات کی طرف سے اعتراض کرتے ہوئے کہاگیاہے کہ اصل میں ”میدان جنگ میں ہم نسلوں کے معنی میں جذبۂ ترحم کی بیداری کے لیے ’ذُرِّيَّة‘ بولا جاتا ہے، جس کا اطلاق غیرمقاتلین پر ہوتا ہے۔“ ان کاکہناہے کہ اس روایت میں شارحین نے اس سے جو عورتیں  اوربچے مرادلیے ہیں تو اس میں ” ’المقاتلة‘ کے تقابل میں  آنے سے یہ معنی پیداہوئے ہیں۔ اسی لیے ’نساء‘ پر عطف ہو کر صرف بچوں کے معنی میں  رہ جاتا ہے۔ مثلاً دوسری روایتوں  میں  دیکھیے یہ فیصلہ یوں  نقل ہوا ہے: ’ان تقتل المقاتلة وان تسبی النساء والذریة‘۔“</p>
			<p>لفظ کا معنی طے کرنے کے اس نادرطریق پران حضرات کے مریدان خاص ہی انھیں داددے سکتے ہیں۔ افسوس! ہم ان کے حلقۂ ارادت میں  شامل نہیں  ہیں اورفرصت کے لمحات بھی اس قدرمیسرنہیں ہیں کہ اس کے ایک ایک جزکوزیربحث لائیں  اور اس طرح ہم بھی انھیں خوب خوب ”داد“ دے سکیں۔ سردست، یہی عرض کرتے ہیں کہ ایک تو ’ذُرِّيَّة‘ کا مطلب یہاں  ہم نسل نہیں ہو سکتا کہ اس کے کچھ شرائط ہیں جو اوپر تفصیل سے بیان ہو چکے۔ دوسرے یہ کہ تقابل میں آنے سے ہرلفظ میں ہر طرح کا معنی پیدانہیں  ہو جایا کرتا، بلکہ ضروری ہوتا ہے کہ لفظ میں  وہ معنی قبول کرنے کی صلاحیت بھی ہو۔ یعنی، اس روایت میں  تقابل کی وجہ سے یہ تو ممکن ہے کہ ’ذُرِّيَّة‘ میں  موجودبہت سے معانی میں  سے کچھ کی تعیین ہو جائے، مگر یہ نہیں  ہو سکتا کہ اس میں  وہ معنی بھی پیداہوجائیں  جو اس میں اصلاً موجود نہیں ہیں۔ چنانچہ شارحین نے اس سے مراد اگر عورتیں  اوربچے لیے ہیں  تو اس کی بنیادی وجہ یہ ہے کہ یہ اس لفظ کے پہلے سے ثبت شدہ اطلاقات ہیں۔ اگر ایسا نہ ہوتا اور محض مقاتلین کے تقابل میں  آجانے سے معنی پیدا ہونا ہوتے تو وہ عورتوں  اوربچوں کے ساتھ ساتھ کھیتوں میں  کاشت کاری کرنے والے کسانوں، گھروں  میں  کام کاج کرنے والے غلاموں  اور خانقاہوں میں  محصور عبادت گزاروں  کو بھی مرادلیتے کہ وہ بھی اس زمانے میں غیرمقاتلین ہی شمار ہواکرتے تھے۔ بلکہ اس بات کو ہم ایک اورزاویے سے عرض کریں  کہ اگر تقابل ہی سے معانی پیدا ہوناہوتے تو ’ذُرِّيَّة‘ کے بجاے یہاں کوئی اورلفظ جیسا کہ مثال کے طور پر، ’حرّاث‘ یا ’عسیف‘ رکھ دینے سے بھی یہ معنی پیداہوجاتے، حالاں  کہ ایسا نہیں  ہے۔ ہم اس کا ترجمہ صرف کسان اورخادم کریں گے اور اس میں  بچوں  اورعورتوں کامعنی ہرگز پیدا نہیں کر دیں گے کہ یہ معانی ان لفظوں  میں  اصلاً موجود نہیں  ہیں۔</p>
			<p>غرض یہ کہ معنی کی تعیین الل ٹپ طریقے سے نہیں  ہوتی کہ تقابل جیسی اصطلاحات کو کسی بھی طریقے سے استعمال کرلیاجائے۔ زبان کے کچھ قواعدہوتے ہیں کہ جن کی روشنی میں  نہایت قرینے سے ان کا استعمال کیا جاتا ہے۔ بلکہ یہ قرینہ اورسلیقہ ہی اصل میں مکتب فراہی کاطرۂ امتیازہے، وگرنہ لوگ ان قاعدوں اوراصطلاحات سے تو ہمیشہ سے واقف رہے، بلکہ بہت اچھی طرح سے واقف رہے ہیں۔ باقی شارحین کے ہاں  اس روایت کا مفہوم کس طرح سے طے ہوا ہے، ہم اپنے جیسے طالب علموں کے لیے وہ اصل طریقہ ذیل میں بیان کیے دیتے ہیں۔  روایت کے الفاظ یہ ہیں:</p>
			<p>’انی احکم ان تقتل المقاتلة وان تسبی الذریة‘۔</p>
			<p>یہ اصل میں بنوقریظہ کے بارے میں سنایاگیاحضرت سعدبن معاذکافیصلہ ہے اور اس میں  ’المقاتلة‘ کے الف لام کامعہود اسی قبیلے کے مردان جنگ ہیں۔ اس کے بعد ’ذُرِّيَّة‘ پر بھی ایک الف لام آیا ہے اورزبان کے قواعد کی روسے لازم ہے کہ اس سے مرادبھی ”اس قبیلے کی ذریت“ ہو۔ قبیلے کی طرف اس نسبت کے ہوتے ہوئے، ظاہر ہے یہ توکسی طرح ممکن نہیں  رہا کہ ’ذُرِّيَّة‘ سے مراد بنی نوع انسان لے لیا جائے۔ اس سے مراد نسل بھی نہیں  لیا جا سکتا کہ یہ بنوقریظہ کے سارے سلسلۂ اولادکے لیے نہیں، بلکہ اس وقت میں موجوداورقتل کے حکم سے بچ جانے والے افراد کے بارے میں سنایاگیاایک فیصلہ ہے۔ اب یہ ذریت چونکہ ’المقاتلة‘ کے تقابل میں  آیا ہے، اس لیے اس سے مراد نوجوان اولادبھی نہیں لی جا سکتی جوخود مقاتلین میں  سے ہے۔ گویا لفظ ذریت میں  پائے جانے والے یہ سب احتمالات ایک ایک کر کے ختم ہو گئے اور ان کے بچے اور عورتیں  ہی باقی رہ گئے ہیں۔ یہ بچے اورعورتیں  لفظ ذریت کے ثابت شدہ معانی ہیں اوریہاں انھیں جس طرح یہ بات متعین کر دیتی ہے کہ یہ مقاتلین کے تقابل میں  آئے ہیں، اسی طرح یہ بات بھی انھیں  موکدکرتی ہے کہ اس روایت میں ذریت کو غلام بنانے کا فیصلہ سنایاگیاہے اور ہم جانتے ہیں کہ نوجوانوں کے علاوہ یہ عورتیں  اور بچے ہی ہوتے تھے کہ جنھیں  اس زمانے میں عام طورپرغلام بنایا جاتا تھا۔</p>
			<p>اس ذیل میں  ان کی طرف سے حضرت خالد بن ولیدکی ایک روایت بھی نقل کی گئی ہے۔ ہم امیدرکھتے ہیں  کہ مذکورہ بالاروشنی میں طالب علم خودہی اس کا صحیح مفہوم طے کر لیں گے اور اس تناظر میں ان لوگوں  کی طرف سے اٹھائے گئے اعتراض کو بھی اچھی طرح سے سمجھ لیں  گے۔</p>
			<p>۳۔ ہم نے بیان کیاتھاکہ ’بَعْضُهَا مِنْۣ بَعْضٍ‘  کی ترکیب میں  دونوں  طرف کا مفہوم اصلاًموجود نہیں  ہوتا، بلکہ اس کے متعلق کلام سے نتیجے کے طورپراس میں  پیدا ہو جاتا ہے۔ اس پراعتراض ہوا ہے کہ ”اس جملے میں ’بَعْضُهَا مِنْۣ بَعْضٍ‘ میں  ’بَعْض‘ دودفعہ آیا ہے۔ اگریہاں طرفین موجود نہیں ہیں تو اس کا مطلب یہ ہے کہ دوسرا ’بَعْض‘ جملے میں  براے بیت آگیاہے، یعنی تلاوت میں ہے، لیکن معناً منسوخ ہوچکاہے۔“</p>
			<p>مرادی معنی طے کرنے کے اس کام میں  بہت سے اصول وضوابط ہوتے ہیں، مگر یہ بات طے ہے کہ ”لفظ شماری اور مطلب برآری“، اس کا کوئی اصول نہیں  ہے کہ محض لفظ گن لیے جائیں اور اسی نسبت سے کلام میں مفاہیم پیداکردیے جائیں۔ اس میں  شک نہیں کہ یہاں ’بَعْض‘ دومرتبہ آیا ہے، مگر اس میں  بھی شک نہیں ہے کہ اس کے باوجودیہاں ابتداکا مفہوم یک طرفہ ہے۔ اس کی وجہ یہ ہے کہ ان میں  سے ایک ’بَعْض‘ مبداہے اوردوسرامبدامنہ ہے اور اس صورت میں  یہ بالکل محال ہے کہ اس ترکیب میں  دونوں  طرف کا مفہوم فرض کرلیاجائے۔ ہماری یہ بات کچھ فنی محسوس ہو تو اسے  ہم آسان بھی کر سکتے ہیں۔ وہ اس طرح کہ اس ترکیب میں  پہلے ’بَعْض‘ کو ’الف‘ اور دوسرے کو ’ب‘ قرار دے دیا جائے اور اب کسی بچے سے اس کا لفظی مطلب پوچھ لیا جائے۔ ہمیں پورایقین ہے کہ وہ اس کا ترجمہ یہی کرے گا کہ اُن کا ’الف‘ اُن کے ’ب‘ میں  سے ہے۔ وہ اس کا ترجمہ کبھی یہ نہیں  کرے گا کہ ’الف‘ ’ب‘ میں  سے اور ’ب‘ ’الف‘ میں  سے ہے۔</p>
			<heading>حاصل بحث</heading>
			<p>اس تفصیل کے بعد اب ہم اس ساری بحث کو چندنکات میں  بیان کر سکتے ہیں:</p>
			<p>۱۔ سیدناابراہیم حضرت نوح کی اولادہیں۔ یہ ایک محکم تاریخ ہے اورابراہیمی مذاہب کی تاریخ بھی اس کی پوری پوری تائیدکرتی ہے۔</p>
			<p>۲۔ قرآن کریم نے واضح ترالفاظ میں یہ کہتے ہوئے اس کی موافقت کی ہے کہ یہ ایک دوسرے کی اولادہیں۔</p>
			<p>۳۔ جو لوگ اس کے خلاف ”انکشاف“ کربیٹھے ہیں، انھیں  چاہیے کہ وہ اپنے منطقی استدلال کے ذریعے سے اس کا اثبات نہ کریں، بلکہ قرآن کی کوئی صریح نص پیش کریں  جس میں  بیان کیا گیا ہو کہ ابراہیم نوح کی اولاد نہیں ہیں۔</p>
			<p>] باقی [</p>
		</section>
		<section>
			<p>[1]۔  ماہنامہ ”اشراق“، ستمبر۲۰۱۸ء۔</p>
			<p>[2]۔  ماہنامہ ”اشراق“، نومبر۲۰۱۸ء۔</p>
			<p>[3]۔  ماہنامہ ”اشراق“، دسمبر۲۰۱۸ء۔</p>
			<p>[4]۔  ماہنامہ ”اشراق“، فروری ۲۰۱۹ء۔</p>
			<p>[5]۔  ماہنامہ ”اشراق“، مارچ ۲۰۱۹ء۔</p>
			<p>[6]۔  ماہنامہ ”اشراق“، اپریل ۲۰۱۹ء۔</p>
			<p>[7]۔  یہ سطورلکھی جا چکی تھیں کہ ”اشراق“، مئی  ۲۰۱۹ء میں ان حضرات کی طرف سے ایک اعتذار شائع ہوااورکہاگیاکہ ان کے لکھے ہوئے سخت جملوں سے صرف نظرکیا جائے۔ ہم بتاناچاہتے ہیں کہ الحمدللہ، اس معاملے میں ہم پہلے سے دوفیصلے کر چکے تھے۔ ایک یہ کہ اپنی ذات پرکی جانے والی تنقیدکے جواب میں ان پرتنقیدکاایک حرف نہ لکھیں گے۔ دوسرے یہ کہ ان کے استدلال کی حقیقت واضح کرنے میں کوئی کسربھی نہ اٹھارکھیں گے کہ ایساکرنا ہم پرلازم بھی ہے اورمستقبل میں اس طرح کے انکشافات کاراستہ روکنے کے لیے حددرجہ معاون بھی۔</p>
			<p>[8]۔  کتاب خروج۴:  ۶۔</p>
			<p>[9]۔  طٰہ۲۰: ۲۲۔</p>
			<p>[10]۔  خروج۲۰:  ۱۱۔</p>
			<p>[11]۔  ق ۵۰: ۳۸۔</p>
			<p>[12]۔  النساء۴:  ۱۵۷۔</p>
			<p>[13]۔  ماہنامہ ”اشراق“، دسمبر۲۰۱۸ء، ص ۷۱۔</p>
			<p>[14]۔  ان حضرات کوواحد کاصیغہ آنے میں جوغرابت محسوس ہوئی ہے، اس کی وجہ بھی اصل میں قرآن کے اس اسلوب سے ان کی ناواقفیت ہی ہے۔</p>
			<p>[15]۔  بلکہ قرآن نے اگراس مفہوم کواداکرناہوتاتواس کے لیے بنی آدم کی ترکیب زیادہ مناسب ہوتی، جیسا کہ فرمایا ہے: ’وَلَقَدْ كَرَّمْنَا بَنِيْ٘ اٰدَمَ‘۔ بنی اسرائیل ۱۷:  ۷۰۔</p>
			<p>[16]۔  اور وہ مہمل جملہ یہ بنتا ہے: ”خدا نے آدم ونوح اورآل ابراہیم وآل عمران، یعنی اولادکوچناجوسب ایک جیسے ہیں۔“</p>
			<p>[17]۔  اسے اہل علم کے اندازبیان سے ناواقفیت ہی کا نتیجہ کہیں گے کہ ان حضرات نے مفسرین کی اس تاویل کی توجیہ یہاں ”ہم نسل“ سے کی ہے اورپچھلے مضمون میں کچھ اورہی کی تھی اوربیان کیاتھاکہ جنھوں نے ’ذُرِّيَّة‘ کوآبا کے معنی میں لیا ہے توانھوں نے اسے غیرمعروف معنی میں لیا ہے۔ ماہنامہ ”اشراق“، دسمبر۲۰۱۸ء،  ص۷۵۔</p>
			<p>[18]۔  بخاری، رقم۳۰۴۳۔</p>
		</section>
	</body>
</document>