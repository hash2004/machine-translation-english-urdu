<document>
	<meta>
		<title>بعد از موت (۲)</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq September 2014</name>
			<year>2014</year>
			<city>Lahore</city>
			<link>http://www.javedahmadghamidi.org/#!/ishraq/5adb7349b7dd1138372dbb63?articleId=5adb73feb7dd1138372dce78</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>تناسُخ</heading>
			<p>مذاہب کی ایک بڑی تعداد اس بات کوبطورعقیدہ مانتی ہے کہ انسان کی روح خداکاجزیااس کا کوئی عکس نہیں اور نہ موت کے بعدیہ اُس میں ضم ہی ہوتی ہے، بلکہ اس کااپناایک مستقل بالذات وجوداورالگ سے ایک تشخص ہے کہ جس کے ساتھ وہ دوبارہ سے زندگی پالے گی۔ پھر اس بات پر ان میں اختلاف ہے کہ اسے نئی زندگی کب اورکہاں پرملتی ہے؟یعنی کیایہ حادثہ موت کے متصل بعد اوراِسی دنیا میں واقع ہو جاتا ہے یااس کے لیے کسی خاص وقت اورنئی دنیا کاانتظارہوتا ہے؟ یہاں پردو طرح کی آرا ہیں: ایک راے یہ ہے کہ انسانی روح جب جسدخاکی سے جداہوجاتی ہے تو اس کو اسی دنیا میں کسی نئے مادی قالب میں پھونک دیاجاتاہے جو کہ حیوانی بھی ہو سکتا ہے اورنباتاتی بھی۱؂۔ پھر ایک وقت آتا ہے جب یہ اس سے بھی جدا ہو جاتی اور کسی تیسرے قالب میں داخل کر دی جاتی ہے ؛اور یہ سلسلہ ایک خاص وقت تک یونہی چلتا رہتا ہے۔ روح کااس طرح ایک جسم سے دوسرے جسم میں منتقل ہوتے چلے جانا، مذہبی اصطلاح میں تناسخ یا آواگون <annotation lang="en">(Reincarnation)</annotation> کہلاتا ہے۔</p>
			<heading>تناسخ کی تاریخ</heading>
			<p>اس عقیدے کاوجود نویں صدی قبل مسیح سے پہلے تقریباً ناپیدتھا۔ اس کے بعدکاکوئی دورتھا جب اس کی خام صورتیں مختلف مقامات پرابھرناشروع ہوئیں، مگرمتعین ومعروف شکل میں اس کی پیدایش ایک ہندوگھرانے ہی میں ہوئی۔ ہندوؤں کا تصوردین چونکہ بڑی حد تک دیومالائی سا ہے، اس لیے یہ گھرانااس کی پرداخت کے لیے نہایت موزوں ثابت ہوا۔ کچھ زمانہ گزر گیاتوبدھ مت اورجین مت آگے بڑھے، اس کوکچھ سنوارا، کچھ رنگ روپ بدلا اور پھر گود لے لیا۔ تیسری صدی قبل مسیح میں جب بدھ مت مشرقی ایشیاگیاتواسے بھی اپنے ساتھ لیتاگیاجہاں تاؤ ازم اس کو متبنّیٰ کر لینے کے لیے بالکل تیار تھا۔ بعدازاں، فکریونان نے بھی مشرق کااثرقبول کیاتو اس پختہ عمرہوچکے تناسخ سے ناتاجوڑ لیا اور کسی حد تک اسی کا ہو رہا۔</p>
			<heading>عقیدۂ تناسخ بن جانے کے وجوہ</heading>
			<p>تناسخ کی ابتداکب ہوئی اور یہ کن ادواراور کن مقامات میں اپنی تکمیل کرتارہا، یہ سب جان لینے کے بعداب ہم جائزہ لیتے ہیں کہ محض ایک خیال اورواہمے کے باقاعدہ ایک عقیدے کی صورت میں ڈھل جانے کے آخروجوہ کیا ہوئے؟</p>
			<p>ہمیشہ جیتے رہنے کی خواہش، اس کی پہلی وجہ ہوئی۔ انسان جب پیداہوتاہے تودنیاکے بارے میں اس کاعلم نہ ہونے کے برابرہوتاہے، مگروقت کے ساتھ وہ بہت کچھ جان لیتااوریہاں کی چیزوں سے صحیح طورپرفائدہ اٹھانے کے قابل ہوجاتاہے۔ لیکن طرفہ تماشاہے کہ عین اس وقت جب وہ عقل ودانش کی بلندیوں پرہوتااورتجربات کے گراں قدر خزانوں سے مالامال ہوتا ہے، اس کے قویٰ مضمحل کر دیے جاتے اورسمجھ بوجھ کی تمام صلاحیتیں کندکردی جاتی ہیں اورآخرکاروہ لمحات بھی آجاتے ہیں کہ اسے خواہی نخواہی رخت سفر باندھنا اوریہاں سے رخصت ہونا پڑتا ہے۔ اب، ظاہر ہے، کون چاہے گا کہ ایسے ایسے عروج پاکرپھرسے زوال آشناہوجائے اور اس بھرے میلے کو الوداع کہہ دے؟چنانچہ ہوتایہ ہے کہ وہ اس بات کومان لینے کے باوجودکہ اسے مرجاناہے، کبھی مرنانہیں چاہتا۔ کبھی امرت ڈھونڈتاہے توکبھی آب حیات کے فریب میں مبتلاہوجاتاہے اوریوں اپنی آرزوؤں کی تسکین کاسامان کیا کرتا ہے ۲؂۔ تناسخ کاعقیدہ بھی اصل میں کچھ نہیں، اسی طرح کا موہوم ساایک جتن ہے۔ ایک حشیش ہے جومست اوربے خود ہو جانے والوں کودیس نکالا نہیں دیتی، بلکہ ان کے لیے ایک دنیاے خواب بناتی اورانھیں اس میں بسا کر عمر جاوداں بخش دیتی ہے۔</p>
			<p>انسان کے ذہن کاافسانوی پس منظر، اس عقیدے کے بننے کی دوسری وجہ ہوا۔ اس کوقدرت کی طرف سے نہایت اعلیٰ درجے کاذہن عطاہواہے جواپنی صلاحیتوں کوعمل میں لاتاہے توہزارہا داستانیں تخلیق ہو جاتی ہیں۔ نئی نئی دنیائیں بنتی ہیں کہ جن میں پری زادکوہ قاف سے اترتی، نقرئی پروں سے اُڑتی پھرتی اورہرطرف پھول اورستارے بکھیرتی چلی جاتی ہیں۔ عجیب وغریب جہان آبادہوتے ہیں کہ جن میں جنات بسیراکرتے، بدروحیں خون آشام ہو جاتی اورچڑیلیں بے لباس ہوہوکراچھل کودکیاکرتی ہیں۔ اس خواب وخیال پرکیااعتراض تھااگریہ سب تفریح پرموقوف ہوتا۔ مگرکبھی کبھی انسان کاجی چاہتا ہے کہ اس کاتخیل ہرسوپروازکرے اور اس کی جولانیاں دنیوی ہی نہیں، دینی میدان میں بھی اپناآپ منوائیں۔ چنانچہ اس کی کہانیوں میں دینی خیالات اب باقاعدہ کرداروں میں ڈھل جاتے اور اس کے مذہبی نظریات چلتے پھرتے جسموں میں بدل جاتے ہیں۔ اور یہ تخلیق اپنے کلائمیکس کواُس وقت پہنچتی ہے جب حضرتِ انسان شکلیں بدل بدل کر جانوربن جاتے اورعاجز و بے بس جانورآدمیوں کے روپ میں مارے مارے پھرتے ہیں۔ ۳؂</p>
			<p>قدیم انسان کاٹوٹم <annotation lang="en">(totem)</annotation> کے ساتھ تعلق، اس عقیدے کے بن جانے کی تیسری وجہ ہوا۔ تاریخ کامطالعہ بتاتاہے کہ ایک وقت اس پرایسابھی گزراہے جب اس نے مظاہرفطرت کی خوب پرستش کی ہے۔ اجرام سماوی ہوں یادرخت اورجانور، ان سب کو اس نے پوجا، ان کے سامنے ڈنڈوت کیے، ان کی علامتیں بنابناکران کوجھکی جبینوں کی نذریں گزرانی ہیں۔ بلکہ حشیش و حشرات اورشمس وقمرکی توبات ہی کیا، یہ خدابنانے پرآگیاہے تو اس کے توہمات بھی اس کی الٰہیات میں معبودٹھیرے ہیں۔ مظاہرفطرت کے ساتھ اس حد تک وابستگی اور اس پرمبنی دینی رویہ، اصل میں یہ وہ چیزتھی جس نے بعدازموت زندگی میں بھی اپنی جھلک دکھائی اور اس بے چارے کو ایک ایسے سلسلے میں پرودیاکہ جس میں یہ کبھی ایک جسم میں ہوتا ہے توکبھی دوسرے جسم میں؛اور وہ دوسرا جسم بالعموم، ٹوٹم یعنی نباتات یاپھرحیوانات ہی میں سے ہوتا ہے۔</p>
			<p>انسان کی ظلم پرروک لگانے کی اپنی سی ایک کوشش، اس عقیدے کے بننے کی چوتھی وجہ ہوئی۔ اس کی تفصیل یہ ہے کہ خدانے کائنات اور اس میں رہنے والوں کواِصلاح کے اصول پربنایا ہے، مگریہاں کے باسی چونکہ صاحب اختیار ہیں، اس لیے بعض اوقات اپنی فطرت کومسخ کربیٹھتے اوردنیاکواصلاح کے بجاے فساداورامن کے بجاے بدامنی سے بھردیتے ہیں۔ دنیاکواس کی اصل پرقائم رکھنے کے لیے اب ضروری ہوجاتاہے کہ فساداوربدامنی کے ان کاموں پراخلاقی قدغنیں لگائی جائیں اور ان کے برے نتیجوں سے لوگوں کومتنبہ کیا جائے۔ اس غرض کے لیے، تاریخ شاہد ہے، ہمیشہ سے چلاآتاآخرت کاعقیدہ نہایت مفیدبھی تھااورآزمودہ بھی۔ لیکن انسان ٹھیراسداکا جلد باز اور تھڑدلا! وہ نقدچھوڑکرادھارکے چکرمیں کیوں پڑتا؟اس لیے اس کو یہ عقیدہ اس اعتبار سے بے حدناقص نظرآیاکہ اس میں گناہوں کی سزااس دنیا میں نہیں دی جاتی، بلکہ اگلی دنیاتک مؤخرکردی جاتی ہے۔ چنانچہ جلدبازی کی اسی نفسیات نے اس کومجبورکیاکہ وہ اصل عقیدے کی نوک پلک درست کرے اورمسئلے کافوری حل دینے کے لیے تناسخ کاعقیدہ گھڑے۔ سو وہ لوگوں کو ڈرانے لگاکہ اسی کائنات میں کہ جس میں تم ایک دولھے کے مانندزندگی بسرکرتے ہو، اگر جوروجفا سے کام لیاتو نباتات اور حیوانات کی طرح کم ذات اور ذلیل ہو کر رہ جاؤ گے۔ تمھارے دوست احباب اور عزیز و اقربا، تمھارے سامنے اٹھکھیلیاں کرتے پھریں گے، مگرتم ہوگے کہ ان کے سان گمان سے بھی دور رہو گے۔ تمھاری حیثیت نظراندازکیے ہوئے کسی درخت یا کتے کی سی ہو جائے گی۔ انھیں پھل پھول اورگھناسایہ دینے اور ان کے پیچھے دم ہلانے، حتیٰ کہ ان کے تلوے تک چاٹنے کے باوجود، تم ان کی نگاہِ التفات سے یک سرمحروم رہو گے۔ اور اس طرح اذیت بھرااوربے بسی میں گھِراہواتمھاراایک ایک پل نہ گزرنے والی طویل ترین صدیوں میں بدل جائے گا۔ واضح سی بات ہے کہ انسانی حکمت ظلم وعدوان پرروک لگانے کے لیے اس سے زیادہ مؤثر اورنتیجہ خیزکوئی اور ڈراوا نہیں بنا لا سکتی تھی۔ لہٰذا مذہبی پیشواؤں نے اسے خوب استعمال کیااورعقیدۂ تناسخ کی بنیادیں فراہم کرنے میں اہم کرداراداکیا۔</p>
			<p>دنیا میں پائے جانے والے دکھ دردکی غلط توجیہ، اس عقیدے کے بن جانے کی پانچویں وجہ ہوئی۔ ہم دیکھتے ہیں کہ یہاں ہرپھول کے دامن میں کانٹے اورخوشی کے پردے میں غم کچھ اس طرح چھپاہواہے کہ ان کوالگ کردیناکسی کے بس میں نہیں، حالاں کہ اس کے برعکس یہ بھی تو ہو سکتاتھاکہ یہاں کی مسرتیں غموں سے بالکل اجنبی اورپھول کانٹوں سے کوسوں دور ہوتے۔ کہیں ظلم ہوتے نہ ان پرماتم ہوتے، دکھ ہوتے نہ پھردردروتے۔ بالخصوص، کم سن بچے توہمیشہ سکھی رہتے۔ انھیں دردناک بیماریاں آن گھیرتی نہ بھوک کی سختیاں ستاتی اور نہ ان کے استحصال ہی کی کوئی صورت ہوتی کہ اس معصوم اوربے ضررمخلوق نے آخرکسی کاکیابگاڑاہے؟پھروہ خداجوانسان کی پیدایش سے لے کر اس کی موت تک ہرہرمرحلے میں نہایت مشفق اور مہربان رہا، اتناظالم کیسے ہوگیاکہ بے گناہوں کو بھی ہروقت کسی نہ کسی عذاب میں گرفتارکیے ہوئے ہے؟یہ سوالات تھے جن کا جواب بعض کم سوادوں نے کچھ اس طرح ڈھونڈاکہ کسی کا دکھوں میں مبتلاہونا یا مصائب میں گرفتار ہو جانا، حکمت کے خلاف ہے اور نہ اس پرہونے والاقدرت کا کوئی ظلم ہے، بلکہ یہ سب اس کے پرانے کرْموں کے نتائج ہیں، یعنی اگلے جنموں میں جوگناہ اس نے کیے، یہ انھی کا کیا دھرا ہے کہ اِس جنم میں اس کو یہ مصیبتیں اٹھاناپڑرہی ہیں۔</p>
			<p>حقائق سے فرار، چھٹی وجہ ہے جس کے نتیجے میں لوگوں کے ہاں یہ عقیدہ قائم ہوا۔ خداکادیاہوا کھانے اوراچھی طرح برت لینے کے بعداُس خداکاشکر، اسی کے سامنے حاضری اور اپنے عملوں کی جواب دہی کاتصورفطری بھی تھا اورعقلی بھی، مگر اس حقیقت کااِدراک کرنااورپھراسی شعور کے ساتھ زندگی گزارنااُس شخص کے لیے نہایت مشکل تھاجواپنے منعم اورپروردگارسے بے پروا ہو چکا ہو۔ لہٰذا اس طرح کے حقیقت گریزشخص کے لیے تناسخ کاعقیدہ ہی محفوظ پناہ گاہ تھاجو جواب دہی کے تصور کوتوتسلیم کرتاتھا، مگرخدائی عدالت سے جاں خلاصی کا مژدہ سنا کر اسے عافیت کا ایک گوشہ بھی فراہم کر دیتاتھا۔</p>
			<heading>عقیدۂ تناسخ کی نامعقولیت</heading>
			<p>اس عقیدے کی پیدایش کے اسباب کوئی سے بھی رہے ہوں، لوگوں کی ایک بڑی تعداداس کو مانتی اور اس کی بنیادپراپنے دین کی وضاحت کرتی ہے، اس لیے ضروری ہے کہ اسباب سے صرف نظرکرتے ہوئے یہ دیکھ لیا جائے کہ خوداس عقیدے میں کیاکسی قدر معقولیت بھی پائی جاتی ہے؟نیزبعدازموت زندگی کے بارے میں پیداہوجانے والے تشکک میں کیاتشفی کاکچھ سامان بھی اس کے ذریعے سے ہوسکتاہے؟لیکن اس نظرسے جب اس کامطالعہ کیا جائے توانتہائی درجے کی مایوسی ہوتی ہے، اس لیے کہ عقل وفطرت کے معیارات پرپورااترناتوبہت دورکی بات، اس پہلوسے متعدداعتراضات اس پرواردضرورہوجاتے ہیں۔ انھی اعتراضات میں سے ہم کچھ کا ذکر ذیل میں کرتے ہیں:</p>
			<p>اولاً، یہ عقیدہ ایک بڑے اہم سوال کا جواب نہیں دیتا۔ ہم دیکھتے ہیں کہ اس دنیا میں وقوع پذیر ہونے والاکوئی بھی فعل جس طرح کچھ فوری اثرات رکھتا ہے، اسی طرح اس کے بہت سے اثرات دیرپاہوتے اور کچھ مدت کے بعدظاہرہوتے ہیں، حتیٰ کہ ایک نیکی اور بدی بسااوقات صدیوں تک کو متاثر کر دے سکتی ہے۔ ہم یہ بھی جانتے ہیں کہ عقیدۂ تناسخ کی روسے جوکوئی مرتاہے، اس کے عملوں کی جزایاسزا اِسی دنیا میں شروع ہو جاتی ہے۔ اب سوال پیداہوتاہے کہ وہ عمل جومرنے کے بعدجاری رہتے ہیں، ان کے اچھے نتائج آخرکس کی جھولی میں پڑیں گے اور ان کے برے نتائج کا ذمہ دارکون شخص ہوگا، بالخصوص اس صورت حال میں کہ جب گناہ کاارتکاب کرنے والا درخت اور جانور بننے کے چکرسے نکل کر مکتی اورنروان بھی حاصل کرچکاہو؟</p>
			<p>ثانیاً، عمل کاتنوع اور اس میں پائی جانے والی شدت اورنرمی، اس بات کاتقاضاکرتی ہے کہ اس کے نتائج میں بھی تنوع اوردرجے کافرق پایاجائے۔ یہی وجہ ہے کہ دنیا میں ہرجگہ مختلف انواع کی نیکیوں اوربدیوں میں فرق کیا جاتا اور ان کی جزا اور سزا میں واضح تفاوت رکھا جاتا ہے۔ یہ کیا ہوا کہ عمل کوئی سابھی اور کسی بھی درجے کاہو، بدلہ سب کو یہی ملے کہ وہ گھاس اور جانور یا پھر انسان میں بدل دیا جائے۔ عقل عام اورعدل وانصاف کے تقاضے اس طرح کی یکسانیت کوماننے سے یک سرانکارکرتے ہیں۔ سوتناسخ کے عقیدے میں پائی جانے والی یہ ایسی کمی ہے جوواضح طور پر اس کو نامعقولیت اورصریح ظلم کی طرف لے جاتی ہے۔</p>
			<p>ثالثاً، اگریہ بات صحیح ہے کہ انسان کی روح اس کے برے عمل کی پاداش میں کسی دھتکارے ہوئے بندر، اچھل کود کرتے مینڈک یا رینگتے اورگھسٹتے ہوئے حشرات الارض میں ڈال دی جاتی ہے تو یہ بات مانناپڑے گی کہ اس نئے روپ اور اس کی یادداشت میں شخصیت، بہرحال انسان ہی کی ہوتی ہو گی، اس لیے کہ یہ نیاروپ اسی طرح تو اس کے جرموں کابدلہ بن سکے گا؛اور یہ ایسی معقول بات ہے کہ اہل تناسخ بھی اس کوبعینہٖ تسلیم کرتے ہیں۔ مگر اس عقیدے میں اس وقت خلا پیداہوجاتا ہے جب پلٹ کر یہ سوال کیا جائے کہ کوئی انسان پچھلے جنم میں جانورتھااوراچھے عملوں کے نتیجے میں انسان بنا دیاگیاتواس کی یادداشت میں بھی اُسی جانورکی شخصیت اور اس کاشعور، اس وقت موجودکیوں نہیں ہے؟</p>
			<p>اس سلسلے میں ایک تاریخی واقعہ بھی سامنے رہے تومذکورہ بات مزیدواضح ہو جاتی ہے:</p>
			<p>ایک مرتبہ ابن فلاس نامی ایک شخص تناسخ کے ماننے والے کسی صاحب کے پاس گئے۔ ان کے سامنے سیاہ رنگ کی ایک بلی تھی اورعام عادت کے مطابق اس کی آنکھوں سے پانی سابہ رہا تھا۔ وہ صاحب کبھی اس کے جسم پرہاتھ پھیرتے، کبھی اس کی آنکھوں کو پونچھتے اور پھر ایک دم سے رونے لگتے۔</p>
			<p>ابن فلاس نے پوچھا: حضرت، کیا وجہ ہوئی کہ آپ اس طرح روتے ہیں؟</p>
			<p>انھوں نے کہا: کم بخت، دیکھتے نہیں ہو کہ جب میں اس کوسہلاتا ہوں تب تب یہ روتی ہے، اس لیے ہو نہ ہویہ میری والدہ ماجدہ ہیں جوحسرت بھری نگاہوں سے اپنے اس لعل کو دیکھتی اور پھر رونے لگتی ہیں۔</p>
			<p>اس کے بعد وہ بلی سے اس طرح ہم کلام ہوئے، جیسے کہ وہ ان کی باتیں خوب سمجھ رہی ہو۔</p>
			<p>ابن فلاس نے سوال کیا: آپ ان سے مخاطب ہیں، کیایہ آپ کی باتیں کچھ سمجھتی بھی ہے؟</p>
			<p>جواب دیا: کیوں نہیں؟</p>
			<p>انھوں نے مزیدپوچھا: کیااس کی حسرت بھری آوازیں آپ بھی سمجھ رہے ہیں؟</p>
			<p>انھوں نے کہا: بالکل بھی نہیں۔</p>
			<p>ابن فلاس فوراً بولے: اگر یہ بلی سب سمجھتی ہے اور آپ کچھ بھی نہیں سمجھتے تومانناپڑے گا کہ یہ بلی واقعی کسی وقت میں انسان تھی، مگرآپ بھی ضرور کسی جانورسے بدلے ہوئے ہیں۔</p>
			<p>رابعاً، تناسخ دنیا میں موجوددکھوں کی توجیہ یوں کرتا ہے کہ پچھلے جنموں کے یہ ہمارے کرم ہیں جن کانتیجہ اس وقت ہم دیکھ رہے ہیں، حالاں کہ ان کی توجیہ اس سے کہیں بہتراندازمیں کی جا سکتی ہے، یعنی یہ ماننے کے بجاے کہ ہم سابقہ زندگی کے برے عملوں کانتیجہ پارہے ہیں، یہ کیوں نہ مان لیں کہ ہم اس زندگی میں اسی زندگی کی غلطیوں کاخمیازہ بھگت رہے ہیں۔ یاپھریہ کیوں نہ مان لیں کہ یہاں کے المیے اصل میں المیے ہیں ہی نہیں، بلکہ ہمارے لیے برپاکیے گئے امتحان کا محض ایک جزہیں۔ واضح سی بات ہے کہ یہ دونوں توجیہات تناسخ کی بیان کردہ توجیہ سے بدرجہا بہتر اورعقل وفطرت کے عین موافق ہیں۔</p>
			<p>خامساً، اگر حقیقت یہی ہے کہ انسانی روحیں درختوں اورجانوروں میں داخل ہوتی اوراچھے عملوں کی وجہ سے انسانی جسموں میں لوٹ آتی ہیں تو سوال اٹھتاہے کہ دنیا میں انسانی آبادی کے مسلسل بڑھتے چلے جانے کی پھروجہ کیا ہے؟ ہونا تو یہ چاہیے تھا کہ ہردوراورہرزمانے میں اس کی آبادی ایک جیسی رہتی یا جوکبھی کم ہوتی بھی توکبھی زیادہ بھی ہو جاتی، لیکن مسلسل بڑھتی ہرگزنہ چلی جاتی۔ چنانچہ اس صورت حال میں معقول بات یہ نہیں کہ گنی چنی کچھ روحیں ہیں جولوٹ لوٹ کر آیاکرتی ہیں، بلکہ معقول بات یہ ہے کہ ہرآن نئی ارواح جوتناسخ کے چکرسے قطعی طورپربے نیاز ہیں اس جہاں میں پیدا ہوتی، نئے انسانی قالب ڈھونڈتی، انھیں اپنامستقربنالیتی، کچھ مدت کے لیے ان میں بسیرا کرتی اور پھر انھیں چھوڑکر کہیں دورچلی جاتی ہیں۔</p>
			<p>سادساً، موت کے بعدنئی زندگی کوئی ایسی شے نہیں کہ جس کا انسانی آنکھ نے مشاہدہ کیاہویا اس کی عقل و دانش ہی کبھی اس کااحاطہ کر سکی ہو، اس لیے یہ بات طے ہے کہ اس کے بارے میں اگر کوئی علم حاصل ہوسکتاہے تو وہ صرف اورصرف مابعد الطبیعیات کسی ذریعے سے حاصل ہو سکتا ہے۔ عام طورپراہل مذہب کے ہاں یہ ذریعہ آسمان سے اترنے والی الہامی ہدایت ہے جس میں خدا ہمیشہ سے مافوق الادراک دنیاؤں کی خبر دیتا اور اس نوعیت کے بہت سے حقائق کو واضح کرتارہا ہے۔ مگر یہ بھی واقعہ ہے کہ ان باتوں کی وحی وہ سب کی طرف براہ راست نہیں کرتا، بلکہ اس کام کے لیے وہ کسی نہ کسی نمائندے کا انتخاب کرتا ہے۔ لہٰذا عقیدۂ تناسخ پراس پہلو سے بھی سوال پیداہوتا ہے کہ تاریخ عالم میں کسی خدائی نمائندے نے بھی کیااس کے بارے میں کبھی کوئی بات کی؟ آدم علیہ السلام سے لے کرآخری نبی صلی اللہ علیہ وسلم تک، کسی ایک ہی نے اس کی طرف دعوت دی ہو یا اِن پراترنے والی الہامی کتابوں، حتیٰ کہ کسی صحیفے میں اس کاذکرتک ہواہو؟ اور اگرایساکچھ بھی نہیں ہواتوبذات خودیہ بات اس عقیدے کی نامعقولیت ثابت کرنے کے لیے کافی ہے اور یہ مانے بغیرچارانہیں کہ یہ ماوراے طبیعیات وہ دعویٰ ہے جس کے پیچھے محض انسانی کاوش کار فرماہے۔</p>
			<p>[باقی]</p>
		</section>
		<section>
			<p>۱؂ حیوانی یا نباتاتی، ان دونوں میں سے کس کے اندراس روح کوپھونکاجائے گا، اس بات کا فیصلہ اس کے کرْم (اعمال) کرتے ہیں۔</p>
			<p>۲؂ یہ خواہش ویسے تو بڑی ہی معصوم اور نہایت بے ضررہے اور یقیناپوری بھی کر دی جاتی، مگراسے پورا کردینایہاں کی مجموعی حکمت کے بالکل خلاف ہوتا۔ لہٰذا ہوتایہی ہے کہ اس طرح کی تمام آرزوئیں لاحاصل رہ جاتی اور اس طرح کے سب خواب چکناچورہوجاتے ہیں۔</p>
			<p>۳؂ ستم یہ ہوتا ہے کہ یہ سب کچھ انسان آپ سوچتااورآپ ہی کہتا ہے، مگربے دھڑک دوسروں کو خدا کے نام سے سنا دیتا ہے۔</p>
		</section>
	</body>
</document>