<document>
	<meta>
		<title>”میزان“ ــــــ توضیحی مطالعہ (۲)</title>
		<author>
			<name>محمد عمار خان ناصر</name>
		</author>
		<publication>
			<name>Mahnama Ishraq August 2020</name>
			<year>2020</year>
			<city>Lahore</city>
			<link>http://www.javedahmedghamidi.org/#!/ishraq/5f214347411e2b1c00bc04f5?articleId=5f21455e411e2b1c00bc055b</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>مبادی تدبر حدیث</heading>
			<p>”مبادی تدبر حدیث“ کے زیر عنوان مصنف نے اخبار آحاد سے متعلق درج ذیل اصولی مباحث کے حوالے سے اپنا نقطۂ نظر واضح کیا ہے:</p>
			<list>
				<li>۱۔ اخبار آحاد میں منقول علم کی نوعیت اور دینی حیثیت۔</li>
				<li>۲۔ اخبار آحاد کے مضامین ومندرجات۔</li>
				<li>۳۔ اسناد کی تحقیق کے اصول وضوابط۔</li>
				<li>۴۔ روایت کے مضمون کو جانچنے کی ضرورت اور اس کے معیارات۔</li>
				<li>۵۔ وہ علمی وعقلی اصول جنھیں احادیث کی تفہیم وتعبیر میں پیش نظر رکھنا ضروری ہے۔</li>
			</list>
			<p>ذیل میں اسی ترتیب سے کتاب کے متعلقہ اقتباسات کی مختصر تشریح کی جائے گی:</p>
			<heading>اخبار آحاد میں منقول علم کی نوعیت اور دینی حیثیت</heading>
			<blockquote>
				<p>”نبی صلی اللہ علیہ وسلم کے قول وفعل اور تقریر وتصویب کی روایتیں جو زیادہ تر اخبار آحاد کے طریقے پر نقل ہوئی ہیں اور جنھیں اصطلاح میں ’حدیث‘ کہا جاتا ہے، اُن کے بارے میں یہ بات تو بالکل واضح ہے کہ اُن سے دین میں کسی عقیدہ و عمل کا کوئی اضافہ نہیں ہوتا۔ ...یہ چیز حدیث کے دائرے ہی میں نہیں آتی کہ وہ دین میں کسی نئے حکم کا ماخذ بن سکے۔“ (میزان ۶۲)</p>
			</blockquote>
			<p>مصنف کے تصور کے مطابق ”دین“ دراصل شارع کی طرف سے مقرر کیے گئے ان مستقل بالذات احکام سے عبارت ہے جو کسی دوسرے حکم کی فرع یا تفصیل پر مبنی نہیں ہیں، اس لیے وہ ”دین کے ماخذ“ ہونے کی تعبیر کو قرآن اور سنت کے لیے خاص قرار دیتے ہیں جس سے ان کی مراد یہ ہے کہ دین کی بنیادی، اصولی اور مستقل بالذات تعلیمات قرآن اور سنت میں محصور ہیں اور ان کا کوئی بھی جز قرآن اور سنت سے باہر نہیں پایا جاتا۔ جہاں تک اخبار آحاد کا تعلق ہے تو وہ صرف قرآن اور سنت میں بیان کیے گئے دین کی تفہیم وتبیین کرتی یا عقل عام کے کسی تقاضے کی وضاحت کرتی ہیں اور دین کے کسی مستقل بالذات حکم کا ثبوت ان پر منحصر نہیں۔</p>
			<p>مصنف کے نقطۂ نظر سے، نبی صلی اللہ علیہ وسلم کی بعثت کے بعد نبوت کا سلسلہ ہمیشہ کے لیے موقوف کر دیے جانے کے نتیجے میں اس بات کا اہتمام ناگزیر تھا کہ دین کے تاریخی ثبوت کی قطعیت کو یقینی بنایا جائے۔ اس مقصد کے لیے قرآن مجید کے متن اور دین کے مستقل بالذات اور اساسی احکام کے حفظ وضبط، عمومی تعلیم اور تبلیغ واشاعت کا اس طرح اہتمام کیا گیا کہ آیندہ نسلوں تک ان کے انتقال کا بنیادی ذریعہ مسلمانوں کا اجماع اور تواتر قرار پایا، جب کہ ضمنی اور فروعی نوعیت کے امور میں ان کی تفہیم وتبیین کے حوالے سے نبی صلی اللہ علیہ وسلم نے جو کچھ فرمایا، اس کی نقل وروایت کو اخبار آحاد پر منحصر چھوڑ دیا گیا جو ظنی طریقے سے نقل ہوئی ہیں۔ گویا دینی احکام وہدایات کا اس طرح متواتر اور آحاد میں تقسیم ہونا اتفاقی امر نہیں، بلکہ شارع کا ایک ارادی اور مقصود طریقہ ہے جس کا تعلق دین کے مجموعی نظام میں متواتر احکام وشرائع اور ظنی الثبوت اخبار آحاد کے درجہ و اہمیت اور ان کے کردار کی نوعیت سے ہے۔</p>
			<p>دین کے اپنی اساسات اور تاریخی ثبوت کے لحاظ سے قطعی ہونے کے سوال سے خصوصی اعتنا علماے اصول میں سے امام شاطبی کے ہاں بھی دکھائی دیتا ہے۔ شاطبی کا نقطۂ نظر یہ ہے کہ شریعت، کلیات واصول اور جزئیات و فروع پر مشتمل ہے اور ان میں سے کلیات، جو اصل اور اساس کی حیثیت رکھتے ہیں، قطعی، جب کہ جزئیات وفروع ظنی ہیں۔ شاطبی کے نزدیک ظن، شریعت کی جزئیات کو تو لاحق ہو سکتا ہے، لیکن اگر کلیات کا بھی ظن کے دائرے میں آنا ممکن مانا جائے تو اس سے خود شریعت معرض شک میں آ جاتی ہے جو اس کے محفوظ ہونے کے منافی ہے۔ کلیات کی قطعیت کے اثبات کا طریقہ شاطبی کے نزدیک شرعی دلائل کا استقرا ہے اور شریعت میں جتنے بھی احکام قطعی اور یقینی مانے جاتے ہیں، ان کا مدار کسی جزوی نص کی قطعی دلالت پر نہیں، بلکہ ان کی قطعیت شریعت میں وارد متعدد نصوص کی مجموعی دلالت سے ثابت ہوئی ہے۔ شاطبی کسی بھی انفرادی دلیل شرعی سے قطعیت کے مستفاد ہونے کو ناممکن تصور کرتے ہیں، کیونکہ انفرادی دلیل یا تو اخبار آحاد کی طرح ثبوت کے اعتبار سے ظنی ہوتی ہے اور یا بہ اعتبار ثبوت قطعی ہونے کے باوجود متعدد اسباب سے اس کی دلالت کبھی قطعیت کے درجے کو نہیں پہنچ سکتی۔ شاطبی نے اس بحث میں ایک اور اہم نکتہ یہ شامل کیا ہے کہ خبر واحد کی قبولیت کے لیے یہ ضروری ہے کہ وہ کسی کلی قاعدے اور اصول کے تحت آتی ہو، یعنی کسی کلی کی جزئی اور کسی اصول شرعی کے اطلاق کی نظیر بن سکتی ہو۔ دوسرے لفظوں میں، خبر واحد میں جو حکم بیان کیا گیا ہے، شریعت کے اصولوں اور قواعد میں سے کوئی قاعدہ اس کی بنیاد بن سکتا ہو۔</p>
			<p>مصنف نے شاطبی کے اس اصولی موقف سے تو اتفاق کیا ہے کہ دین کا قطعی ہونا ضروری ہے، تاہم قطعیت کے اثبات میں ان کا منہج، جیسا کہ واضح کیا گیا، شاطبی سے مختلف ہے اور وہ اس ضمن میں تاریخی ثبوت کے لحاظ سے تواتر یا عدم تواتر کو بنیادی اہمیت دیتے ہیں۔ اسی طرح اخبار آحاد میں وارد ہونے والے احکام کے، قطعی اور یقینی دلائل پر مبنی اور ان کی فرع ہونے کا نکتہ بھی شاطبی اور مصنف کے مابین اصولی طور پر مسلم ہے، لیکن اس کی تفصیل اور عملی شکل میں دونوں کا نقطۂ نظر مختلف ہے۔ شاطبی اس تعلق کی تفہیم کلیات اور جزئیات کے تصور کے تحت کرتے ہیں، جب کہ مصنف کے نزدیک اس کی نوعیت مستقل بالذات احکام اور ان کے فروع کے باہمی تعلق کی ہے۔ چنانچہ اخبار آحاد میں بیان کی جانے والی ہدایات کا قرآن، سنت یا عقل وفطرت میں سے کسی ایک پر مبنی ہونا اور اپنی اصل کے ساتھ اس کے تعلق کا واضح ہونا ضروری ہے۔ (اس بحث کی مزید تفصیل ہماری کتاب ”قرآن وسنت کا باہمی تعلق: اصولی مواقف کا ایک علمی جائزہ“ میں ملاحظہ کی جا سکتی ہے)۔</p>
			<p>مذکورہ قیود کے ساتھ، مصنف جمہور اصولیین کے اس موقف سے اتفاق کرتے ہیں کہ اخبار آحاد کو بہ اعتبار ثبوت ظنی ہونے کی بنیاد پر رد کر دینا  درست نہیں، بلکہ انھیں قبول کرنا واجب ہے۔ اس ضمن میں بعض اعتراضات و اشکالات کے جواب میں اپنے موقف کی وضاحت کرتے ہوئے مصنف لکھتے ہیں:</p>
			<blockquote>
				<p>”نبی صلی اللہ علیہ وسلم نے دنیا کو قرآن دیا ہے۔ اِس کے علاوہ جو چیزیں آپ نے دین کی حیثیت سے دنیا کو دی ہیں، وہ بنیادی طور پر تین ہی ہیں:</p>
				<list>
					<li>۱۔ مستقل بالذات احکام وہدایات جن کی ابتدا قرآن سے نہیں ہوئی۔</li>
					<li>۲۔ مستقل بالذات احکام وہدایات کی شرح ووضاحت، خواہ وہ قرآن میں ہوں یا قرآن سے باہر۔</li>
					<li>۳۔ اِن احکام وہدایات پر عمل کا نمونہ۔</li>
				</list>
				<p>یہ تینوں چیزیں دین ہیں۔ دین کی حیثیت سے ہر مسلمان اِنھیں ماننے اور اِن پر عمل کرنے کا پابند ہے۔ نبی صلی اللہ علیہ وسلم سے اِن کی نسبت کے بارے میں مطمئن ہو جانے کے بعد کوئی صاحب ایمان اِن سے انحراف کی جسارت نہیں کر سکتا۔“ (مقامات ۱۶۱ - ۱۶۲)</p>
			</blockquote>
			<heading>اخبار آحاد کے مضامین ومندرجات</heading>
			<blockquote>
				<p>”...نبی صلی اللہ علیہ وسلم کی سیرت وسوانح، آپ کے اسوۂ حسنہ اور دین سے متعلق آپ کی تفہیم وتبیین کے جاننے کا سب سے بڑا اور اہم ترین ذریعہ حدیث ہی ہے۔“ (میزان ۶۲)</p>
			</blockquote>
			<p>اس اقتباس اور اس کے علاوہ مصنف کی دیگر تصریحات کی روشنی میں اخبار آحاد میں جو مواد نقل ہوا ہے، وہ نوعیت کے لحاظ سے درج ذیل مختلف دائروں میں سے کسی نہ کسی دائرے سے تعلق رکھتا ہے:</p>
			<p>سیرت وسوانح کے دائرے میں وہ تاریخی حالات وواقعات آتے ہیں جو نبی صلی اللہ علیہ وسلم کی حیات میں پیش آئے۔</p>
			<p>اسوۂ حسنہ سے مراد دین کے کسی حکم پر عمل کا وہ نمونہ ہے جو نبی صلی اللہ علیہ وسلم نے پیش فرمایا، مثلاً نفل عبادت کی مختلف صورتیں، دعائیں اور اذکار اور حج وعمرہ کے آداب ومستحبات وغیرہ۔</p>
			<p>’تفہیم وتبیین سے رسالت مآب صلی اللہ علیہ وسلم کے ایسے ارشادات مراد ہیں جن میں آپ نے، مثال کے طور پر، قرآن کے کسی حکم میں مضمر نتیجے یا اس کے لازم کو کھول دیا، مثلاً رشتۂ رضاعت سے متعلق یہ وضاحت کہ اس سے ثابت ہونے والی حرمت نکاح کا اطلاق رضاعی ماں اور رضاعی بہن کے علاوہ اس رشتے سے متعلق دوسری خواتین پر بھی ہوتا ہے یا مثلاً اپنے مورث کو قتل کر دینے والے کے متعلق یہ ہدایت کہ اسے اس کی وراثت میں سے حصہ نہیں ملے گا۔</p>
			<p>مذکورہ امور کے علاوہ بیان فطرت اور نبی صلی اللہ علیہ وسلم کے فقہی اجتہادات بھی اخبار آحاد ہی میں بیان ہوئے ہیں۔</p>
			<p>بیان فطرت سے مراد، جیسا کہ ”مبادی تدبر سنت“ کے زیر عنوان واضح کیا گیا، ان اخلاقی حدود وقیود اور پابندیوں کی وضاحت ہے جو اللہ کی بنائی ہوئی فطرت کی رو سے انسانوں پر ہمیشہ سے واضح ہیں اور بنی نوع انسان فطری ہدایت کی روشنی میں عمومی طور پر ان کو ملحوظ رکھتے چلے آ رہے ہیں۔ ان میں سے جن ضوابط کو باقاعدہ شریعت کا حصہ بنا کر انھیں بطور دین امت میں جاری کر دیا گیا ہے، مصنف کی تقسیم کے مطابق وہ ”سنت“ میں شمار ہوتے ہیں، جب کہ جن احکام کا ذکر نبی صلی اللہ علیہ وسلم نے اپنے ارشادات میں ان کی اصل فطری حیثیت میں کیا ہے، وہ اخبار آحاد میں بیان ہوئی ہیں۔ اس کی مثال خور ونوش کے باب میں درندوں، شکاری پرندوں اور گدھے وغیرہ کا گوشت کھانے کی ممانعت ہے، جن کا احادیث میں ذکر ہوا ہے۔</p>
			<p>نبی صلی اللہ علیہ وسلم کے اجتہاد کے ذیل میں ایسی احادیث آتی ہیں جن میں آپ نے قرآن کے کسی حکم پر قیاس کرتے ہوئے اجتہاداً اس کی توسیع بعض دوسری ملتی جلتی صورتوں تک فرمائی ہے، مثلاً تیمم کے حکم سے موزوں پر مسح کے جواز کا استنباط فرمایا اور حالت خوف میں قصر نماز کی اجازت کو عام سفر تک بھی وسیع فرما دیا۔ (اس نوعیت کی مثالوں کا تفصیلی استقرا ہماری کتاب ”قرآن وسنت کا باہمی تعلق“ کے متعلقہ باب میں دیکھا جا سکتا ہے)۔</p>
			<heading>سند کی تحقیق کے اصول</heading>
			<blockquote>
				<p>”نبی صلی اللہ علیہ وسلم کی نسبت سے جو چیز کسی بات کو حدیث کے درجے تک پہنچاتی ہے، وہ اُس کی سند ہی ہے۔ راویوں کی عدالت، اُن کا ضبط اور سلسلۂ روایت کا اتصال، یہی تین چیزیں ہیں جو اُس مواد کی روشنی میں جو ائمۂ رجال نے بڑی محنت سے اس باب میں فراہم کر دیا ہے، سند کے علل کو پوری طرح ملحوظ رکھتے ہوئے دقت نظر کے ساتھ دیکھنی چاہییں۔ ...</p>
				<p>اِن کے علاوہ کسی چیز کو بھی، خواہ وہ حدیث کی امہات کتب، بخاری ومسلم اور موطا امام مالک ہی میں کیوں نہ بیان ہوئی ہو، آپ کی نسبت سے ہرگز کوئی اہمیت نہ دی جائے۔“ (میزان ۶۳)</p>
			</blockquote>
			<p>فن حدیث میں کسی روایت کی صحت واستناد کا فیصلہ کرتے ہوئے بنیادی طور پر تین امور کی تحقیق کی جاتی ہے:</p>
			<p>پہلا، راوی کی عدالت اور اس کا کردار۔</p>
			<p>دوسرا، راوی کا ضبط واتقان اور روایت حدیث میں اس کی احتیاط، مہارت اور پختگی۔</p>
			<p>اور تیسرا، سلسلۂ سند کا اتصال۔</p>
			<p>اگر راوی عادل وضابط اور سند متصل ہو تو یہ تسلیم کرنا قرین قیاس ہوتا ہے کہ ایسی روایت صحت کے عمومی معیار پر پوری اترتی ہے۔ تاہم چونکہ اس کا امکان ہمیشہ موجود ہوتا ہے کہ ایک ثقہ اور عادل راوی سے بھی روایت کے متن یا سند کو نقل کرنے میں کوئی غلطی سرزد ہو گئی ہو، اس لیے محدثین اس کے ساتھ صحیح حدیث کے شرائط میں روایت کے، شذوذ اور علت سے پاک ہونے کی شرط بھی شامل کرتے ہیں۔ شذوذ کا مطلب یہ ہے کہ راوی اپنے سے زیادہ ثقہ کسی راوی کی مخالفت کرے، جب کہ علت، نقل روایت میں کسی ایسی باریک غلطی کو کہتے ہیں جو راوی سے سرزد ہو گئی ہو اور اس کو جاننا اسانید وطرق پر کامل اطلاع رکھنے والے ماہر محدثین کے علاوہ کسی کے لیے ممکن نہ ہو۔ ان شرائط کا مقصد اس پہلو سے روایت کی مزید تحقیق کرنا ہوتا ہے کہ کہیں کسی راوی نے غلطی اور وہم کی بنیاد پر روایت کی سند یا متن میں کوئی تصرف تو نہیں کر دیا۔ روایت میں در آنے والے ایسے کسی وہم یا خطا کی تحقیق کے لیے محدثین اسانید ومتون کے موازنے اور اپنی فنی بصیرت ومہارت کو بنیادی وسیلے کے طور پر استعمال کرتے ہیں۔</p>
			<p>مصنف نے سند ومتن کی تنقید کے محدثانہ معیارات کا صحیح بخاری وصحیح مسلم اور موطا امام مالک کی روایات پر بھی بے لاگ اطلاق پر زور دیا ہے۔ یہ نکتہ علماے حدیث کے ہاں اصولاً بھی مسلم ہے اور عملاً بھی علم حدیث میں اس کی روایت تسلسل کے ساتھ موجود ہے۔ مثال کے طور پر امام دارقطنی، امام ابن القطان اور دیگر اکابر محدثین نے صحیح بخاری کی درجنوں روایات پر علل حدیث کی روشنی میں کلام کرتے ہوئے ان کا معلول ہونا واضح کیا ہے۔ علامہ ابن حجر نے ”فتح الباری“ کے مقدمے کے ایک مستقل باب میں ان تمام روایات کا جائزہ لیا ہے جن پر امام دارقطنی نے تنقید کی ہے اور متبادل قرائن وشواہد پیش کر کے بخاری کی انتخاب کردہ روایات کی صحت کو واضح کرنے کی کوشش کی ہے۔ تاہم انھوں نے بطور اصول یہ بات بڑی وضاحت سے بیان کی ہے کہ صحیح بخاری کی روایات پر اگر کوئی فنی اعتراض سامنے آئے تو اس کی تردید علم حدیث کے مسلمہ اصولوں ہی کی روشنی میں کی جانی ضروری ہے۔ مثال کے طور پر بعض روایات کی سند منقطع ہونے کے اعتراض کے حوالے سے ابن حجر لکھتے ہیں کہ بخاری کے راویوں میں سے جن کے بارے میں تدلیس یا ارسال کا ذکر ملتا ہو، ان کی روایات کے متصل یا منقطع ہونے کا فیصلہ یوں کیا جائے گا کہ ان کی جو روایات امام بخاری کے ہاں ’عن‘ سے روایت کی گئی ہیں، ان کے طرق کی چھان پھٹک کی جائے۔ اگر اس روایت میں سماع کی تصریح مل جائے تو عدم اتصال کا اعتراض دور ہو جائے گا، ورنہ نہیں (فتح الباری ۱/۱۷۲)۔</p>
			<p>صحیح بخاری کی طرح صحیح مسلم کی روایات پر بھی محدثانہ نقد وجرح علم حدیث کی روایت کا حصہ رہی ہے۔ مثلاً چوتھی صدی کے محدث امام ابو الفضل محمد بن ابی الحسین بن عمار الشہید نے ایک مختصر رسالہ ”علل مسلم“ میں صحیح مسلم کی چھتیس روایات کو معلول قرار دیا ہے۔ انھوں نے ان میں سے بعض روایات کی سند پر کلام کیا ہے، جب کہ بعض روایات کے متن میں راویوں کی طرف سے بیان کی جانے والی زیادات یا تصرفات کی نشان دہی کی ہے (علل مسلم، ملحق بہ شرح النووی علیٰ صحیح مسلم، بیت الافکار الدولیۃ ۱۷۴۳)۔ عصر حاضر کے معروف عرب محدث الشیخ ناصر الدین الالبانی نے بھی صحیح مسلم کی بعض روایات پر کلام کیا ہے۔</p>
			<p>ایک معاصر محقق ابو سفیان مصطفیٰ  باجو نے اپنی کتاب <annotation lang="ar">”الأحادیث المنتقدة في الصحیحین“</annotation> (مکتبۃ الضیاء، طنطا، مصر، الطبعۃ الاولیٰ، ۲۰۰۵ء) میں چار سو کے لگ بھگ ایسی روایات کی تحقیق کی ہے جن کی سند یا متن پر دارقطنی، ابن القطان اور دیگر اکابر محدثین نے اصول حدیث کی روشنی میں نقد کیا ہے۔ مصنف کی تحقیق کے مطابق ان میں سے بیش تر روایات میں متابعات وشواہد سے امام بخاری کی منتخب کردہ روایات کی تائید ہوتی ہے، تاہم بعض روایا ت پر ناقدین کے کلام میں وزن پایا جاتا ہے۔</p>
			<p>ماضی قریب کے اہل علم میں سے صحیحین کی روایات پر اس نوعیت کی تنقید کے بہت عمدہ نمونے برصغیر کے نام ور محدث علامہ سید انور شاہ کشمیری کی تحقیقات میں دکھائی دیتے ہیں۔ شاہ صاحب کا موقف یہ ہے کہ مستندترین راویوں کے ہاں تصرفات واوہام کا پایا جانا ایک مانی ہوئی حقیقت ہے اور صحیحین کی روایات کو بھی اس حوالے سے کوئی استثنا حاصل نہیں۔ ان میں منقول روایات میں بھی راویوں کے اوہام کی مثالیں بہ کثرت پائی جاتی ہیں اور شاہ صاحب نے بہت سی روایات میں اپنی تحقیق کے مطابق اوہام کی نشان دہی بھی کی ہے (فیض الباری ۴/۳۳، ۴۰۱ـ ۴۰۲، ۴۷۷۔ ۶/۸، ۴۴۸، ۵۷۱)۔</p>
			<heading>متن کی صحت جانچنے کی ضرورت اورمعیارات</heading>
			<blockquote>
				<p>”سند کی تحقیق کے بعد دوسری چیز حدیث کا متن ہے۔ راویوں کی سیرت وکردار اور اُن کے سوانح وحالات سے متعلق صحیح معلومات تک رسائی کے لیے ائمۂ محدثین نے اگرچہ کوئی دقیقہ فروگذاشت نہیں کیا اور اِس کام میں اپنی عمریں کھپا دی ہیں، لیکن ہر انسانی کام کی طرح حدیث کی روایت میں بھی جو فطری خلا اِس کے باوجود باقی رہ گئے ہیں، اُن کے پیش نظر یہ دو باتیں اُس کے متن میں بھی لازماً دیکھنی چاہییں:</p>
				<p>ایک یہ کہ اُس میں کوئی چیز قرآن و سنت کے خلاف نہ ہو؛</p>
				<p>دوسری یہ کہ علم و عقل کے مسلمات کے خلاف نہ ہو۔“ (میزان ۶۳)</p>
			</blockquote>
			<p>یہ بات کہ راویوں کے اوصاف، سند کے اتصال اور سند یا متن میں کسی شذوذ یا علت کی تحقیق کے بعد محدثین جب کسی روایت کو صحیح قرار دیتے ہیں تو اس کے بعد بھی اس میں غلطی کا امکان موجود ہوتا ہے، محدثین خود بڑی وضاحت سے بیان کرتے ہیں۔ چنانچہ وہ تصریح کرتے ہیں کہ جب کسی حدیث کو ”صحیح“ قرار دیا جاتا ہے تو اس کا مطلب یہ نہیں ہوتا کہ وہ یقینی طور پر صحیح ہے، بلکہ مراد یہ ہوتی ہے کہ روایت کی تحقیق کے ان معیارات کے لحاظ سے جو علم حدیث میں طے کیے گئے ہیں، بظاہر یہ صحیح کے معیار پر پورا اترتی ہے، لیکن بہ اعتبار حقیقت اس امکان کی نفی نہیں کی جا سکتی کہ وہ نادرست ہو۔ اسی طرح کسی حدیث کو ”ضعیف“ قرار دینے کی تعبیر بھی ان ظاہری معیارات کے لحاظ سے ہی اختیار کی جاتی ہے، جب کہ اس امکان کی حتمی نفی نہیں کی جا سکتی کہ وہ روایت امر واقع میں صحیح ہو۔ امام سیوطی اس نکتے کو واضح کرتے ہوئے لکھتے ہیں:</p>
			<blockquote>
				<p><annotation lang="ar">	(و‏إذا قیل) ھذا حدیث (صحیح فھذا معناه) أي: ما اتصل سنده مع الأوصاف المذکورة فقبلناه عملًا بظاھر الإسناد (لا أنه مقطوع به) في نفس الأمر لجواز الخطأ والنسیان علی الثقة، خلافًا لمن قال: إن خبر الواحد یوجب القطع ... (وإذا قیل) ھذا حدیث (غیر صحیح ... فمعناه: لم یصح إسناده) علی الشرط المذکور، لا أنه کذب في نفس الأمر لجواز صدق الکاذب وإصابة من ھو کثیر الخطأ</annotation>. (تدریب الراوی فی شرح تقریب النواوی ۱/۹۷، ۹۸)</p>
				<p>”اور جب یہ کہا جاتا ہے کہ یہ حدیث صحیح ہے تو اس کا مطلب یہی ہوتا ہے کہ اس کی سند متصل ہے اور (راویوں میں) مذکورہ اوصاف پائے جاتے ہیں، ا س لیے سند کی ظاہری حالت کے لحاظ سے ہم نے اسے قبول کیا ہے۔ اس کا یہ مطلب نہیں ہوتا کہ یہ امر واقع کے لحاظ سے حتمی طور پر صحیح ہے، کیونکہ ثقہ راوی بھی غلطی اور بھول چوک کا مرتکب ہو سکتا ہے۔ البتہ بعض لوگوں نے اس سے اختلاف کرتے ہوئے یہ کہا ہے کہ خبر واحد سے قطعی علم حاصل ہوتا ہے۔ اسی طرح جب یہ کہا جاتا ہے کہ یہ حدیث صحیح نہیں ہے تو اس کا مطلب بھی یہی ہوتا ہے کہ مذکورہ شرائط کے مطابق اس کی سند صحیح نہیں۔ یہ مراد نہیں ہوتی کہ یہ فی الواقع جھوٹ ہے، کیونکہ اس کا امکان موجود ہوتا ہے کہ جھوٹے راوی نے سچی بات بیان کی ہو اور بہت غلطیاں کرنے والے نے بات کو درست طریقے سے نقل کیا ہو۔“</p>
			</blockquote>
			<p>محدثانہ تحقیق پر مبنی نتائج کی اسی عدم حتمیت کو مولانا اصلاحی او رمولانا مودودی جیسے اہل علم، اسناد کے کم زور پہلوؤں سے تعبیر کرتے ہیں۔ چنانچہ مولانا مودودی لکھتے ہیں کہ محدثین نے نقد حدیث کے لیے جو مواد فراہم کیا ہے، وہ بہت کارآمد ہے، لیکن اس پر کلیتاً اعتماد کر لینا درست نہیں، کیونکہ محدثین کا کام بھی بہرحال انسانی کام ہے اور انسانی کاموں میں فطری طور پر جو نقص رہ جاتا ہے، محدثین کا کام اس سے محفوظ نہیں ہے۔ محدثین بھی اپنے نتائج کے متعلق یقین کا دعویٰ  نہیں کرتے تھے، بلکہ یہی کہتے تھے کہ فلاں حدیث کی صحت کا ظن غالب ہے۔ اس ضمن میں اسماء الرجال کے علم کا جائزہ لیتے ہوئے مولانا کہتے ہیں کہ راویوں کے حالات کی تحقیق میں غلطی کا احتمال کبھی ختم نہیں ہو سکتا۔ لوگوں کی سیرت، حافظہ اور دیگر باطنی خصوصیات کے متعلق بالکل صحیح علم حاصل ہونا مشکل ہے اور اس کی تحقیق کرنے والے حضرات بھی خود انسانی کم زوریوں سے مبرا نہیں تھے۔ اسی لیے اشخاص کے متعلق اچھی یا بری راے قائم کرنے میں ان کے ذاتی رجحانات کا بھی دخل ہوتا تھا اور اسماء الرجال میں بڑے بڑے محدثین کی طرف سے دیگر علما واکابر کے متعلق جانب دارانہ تنقیدیں کرنے کی ان گنت مثالیں موجود ہیں۔ اسی طرح سلسلۂ اسناد کی تحقیق کرتے ہوئے یہ معلوم کرنا کہ کون سا راوی کس کس سے ملا ہے اور آیا اس نے کوئی خاص حدیث اس سے براہ راست سنی ہے یا بالواسطہ اس تک پہنچی ہے، یہ بھی قطعی اور یقینی درجے میں ممکن نہیں۔</p>
			<p>اس بنیاد پر مولانا اس گروہ کے رویے پر تنقید کرتے ہیں جو محدثین کی اتباع میں بہت زیادہ تشدد اختیار کرتا ہے اور اس کا کہنا ہے کہ محدثین نے ایک ایک حدیث کے متعلق حتمی تحقیق کر کے ہمیں بتا دیا ہے کہ کون سی حدیث قابل اعتبار ہے اور کون سی ناقابل اعتبار، اس لیے اب ہمارا کام صرف یہ ہے کہ محدثین نے جو اصول مقرر کیے ہیں اور ان اصولوں سے جو نتائج اخذ کیے ہیں، ان میں من وعن محدثین کی پیروی کرتے رہیں۔ مولانا کی راے میں احادیث کی تحقیق وتنقید کے عمل کو کسی خاص زمانے یا محدثین کے طبقے تک محدود نہیں رکھا جا سکتا اور خاص طور پر روایات کے متن کو معنوی اعتبار سے جانچنے کی گنجایش اور ضرورت آج بھی موجود ہے (تفہیمات ۱/ ۳۵۶ -۳۶۰)۔</p>
			<p>اسی نکتے کو مولانا امین احسن اصلاحی نے ”مبادی تدبر حدیث“ (۸۸- ۹۸) میں مزید تفصیل سے واضح کیا ہے۔</p>
			<p> مصنف نے اسی طرز استدلال کو اختیار کرتے ہوئے اخبار آحاد کے مضمون کو قرآن وسنت اور علم وعقل کے مسلمات کی روشنی میں جانچنے کی اہمیت کو واضح کیا ہے۔ ایک دوسری بحث میں مصنف نے خاص طور پر تاریخ و سیرت سے متعلق روایات کی تحقیق کے حوالے سے اس نکتے کی وضاحت میں ابن خلدون کے مقدمۂ تاریخ کا حوالہ دیا ہے (مقامات ۱۷۷)۔ ابن خلدون کا کہنا ہے کہ تاریخی واقعات کی تحقیق کا سب سے بہتر اور قابل اعتماد طریقہ یہ ہے کہ انسانی تمدن اور معاشرت کے عمومی اصولوں کی روشنی میں ان کی جانچ پرکھ کی جائے اور راویوں کی تحقیق کی طرف اسی وقت رجوع کیا جائے جب عقل وتجربہ کی روشنی میں کسی واقعے کا فی نفسہٰممکن ہونا واضح ہو جائے۔ اگر عقل وتجربہ اور مشاہدے کے معیارات پر کوئی واقعہ ناممکن ہو تو راویوں کی جرح وتعدیل کا کوئی فائدہ نہیں (مقدمہ ابن خلدون ۴۸ـ ۴۹)۔</p>
			<p>اس ضمن میں محدثین کے نقطۂ نظر کی ترجمانی کے لیے مصنف نے خطیب بغدادی کی معروف کتاب ”الکفایۃ فی علم الروایۃ“ سے ایک مختصر اقتباس نقل کیا ہے۔ خطیب نے ایک دوسری تصنیف ”الفقیه والمتفقه“ میں اس نکتے کو نسبتاً تفصیل سے واضح کیا ہے۔ ان کے متعلقہ اقتباس کو یہاں نقل کر دینا مفید ہوگا۔ خطیب لکھتے ہیں:</p>
			<blockquote>
				<p><annotation lang="ar">	وإذا روی الثقة المامون خبرًا متصل الإسناد رد بأمور: أحدھا أن یخالف موجبات العقول فیعلم بطلانه لأن الشرع إنما یرد بمجوزات العقول وأما بخلاف العقول فلا. والثاني أن یخالف نص الکتاب أو السنة المتواترة فیعلم أنه لا أصل له أو منسوخ. والثالث أن یخالف الإجماع فیستدل علی أنه منسوخ أو لا أصل له لأنه لا یجوز أن یکون صحیحًا غیر منسوخ وتجمع الأمة علی خلافه. ... والرابع أن ینفرد الواحد بروایة ما یجب علی کافة الخلق علمه فیدل ذالک علی أنه لا أصل له لأنه لا یجوز أن یکون له أصل وینفرد هو بعلمه من بین الخلق العظیم. والخامس أن ینفرد بروایة ما جرت العادة بأن ینقله أھل التواتر فلا یقبل لأنه لا یجوز أن ینفرد في مثل ھذا بالروایة</annotation>. (۱/۱۳۲ـ ۱۳۳)</p>
				<p>”جب کوئی ثقہ اور مامون راوی ایسی روایت بیان کرے جس کی سند بھی متصل ہو تو اس کو ان امور کے پیش نظر رد کر دیا جائے گا: ایک یہ کہ وہ تقاضاے عقل کے خلاف ہو۔ اس سے اس کا باطل ہونا معلوم ہوگا، کیونکہ شریعت عقل کے تقاضوں کے مطابق وارد ہوتی ہے، نہ کہ عقل کے خلاف۔ دوسرے یہ کہ وہ کتاب اللہ کی نص یا سنت متواترہ کے خلاف ہو۔ اس سے معلوم ہوگا کہ اس کی کوئی اصل نہیں یا وہ منسوخ ہے۔ تیسرے یہ کہ وہ اجماع کے خلاف ہو۔ یہ اس بات کی دلیل ہوگی کہ وہ منسوخ ہے یا اس کی کوئی اصل نہیں، کیونکہ ایسا نہیں ہو سکتا کہ وہ صحیح اور غیر منسوخ ہو اور امت کا اس کے خلاف اجماع ہو جائے۔ ...چوتھے یہ کہ ایسے واقعہ کو صرف ایک راوی بیان کرے جس کا جاننا تمام لوگوں پر واجب ہے۔ اس کا مطلب یہ ہوگا کہ اس کی کوئی اصل نہیں، کیونکہ ایسا نہیں ہو سکتا کہ اس بات کی کوئی اصل ہو اور تمام لوگوں میں سے صرف ایک راوی اس کو نقل کرے۔ پانچویں یہ کہ ایسی بات کو صرف ایک آدمی نقل کرے جس کو عادتاً لوگ تواتر کے ساتھ نقل کرتے ہیں۔ یہ بھی قبول نہیں ہوگی، کیونکہ جائز نہیں کہ ایسے واقعہ کو نقل کرنے والا صرف ایک آدمی ہو۔“</p>
			</blockquote>
			<p>(اسلامی روایت میں درایتی نقد کے ایک عمومی تعارف کے لیے ”اشراق“ کے جنوری تا مارچ ۲۰۰۱ء کے شماروں میں راقم کا ایک سلسلۂ مضامین بعنوان ”علم حدیث میں درایتی نقد کا تصور“ ملاحظہ کرنا مناسب ہوگا جس میں صحابہ وتابعین، اکابر محدثین اور فقہا ومتکلمین کے ہاں روایات کے درایتی نقد کی بہت سی مثالوں کے ذریعے سے اس بحث کے مختلف پہلوؤں پر روشنی ڈالی گئی ہے)۔</p>
		</section>
	</body>
</document>