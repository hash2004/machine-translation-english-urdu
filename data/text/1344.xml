<document>
	<meta>
		<title>سُنا ہے لوگ اُسے آنکھ بھر کے دیکھتے ہیں</title>
		<author>
			<name>احمد فراز</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16159/</link>
			<copyright-holder>آئی بی سی اردو</copyright-holder>
		</publication>
		<num-words>362</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سُنا ہے لوگ اُسے آنکھ بھر کے دیکھتے ہیں</p>
			<p>سو اُس کے شہر میں کُچھ دِن ٹھہر کے دیکھتے ہیں</p>
			<p>سُنا ہے رَبط ہے اُس کو خراب حالوں سے</p>
			<p>سو اپنے آپ کو برباد کر کے دیکھتے ہیں</p>
			<p>سُنا ہے درد کی گاہک ہے چشمِ ناز اُس کی</p>
			<p>سو ہم بھی اُس کی گلی سے گُزر کے دیکھتے ہیں</p>
			<p>سُنا ہے اُس کو بھی ہے شعر و شاعری سے شغف</p>
			<p>سو ہم بھی معجزے اپنے ہُنر کے دیکھتے ہیں</p>
			<p>سُنا ہے بولے تو باتوں سے پھول جھڑتے ہیں</p>
			<p>یہ بات ہے تو چلو بات کر کے دیکھتے ہیں</p>
			<p>سُنا ہے رات اُسے چاند تکتا رہتا ہے</p>
			<p>ستارے بامِ فلک سے اُتر کے دیکھتے ہیں</p>
			<p>سُنا ہے حشر ہیں اُس کی غزال سی آنکھیں</p>
			<p>سُنا ہے اُس کو ہِرن دَشت بھر کے دیکھتے ہیں</p>
			<p>سُنا ہے دِن کو اُسے تِتلیاں ستاتی ہیں</p>
			<p>سُنا ہے رات کو جُگنو ٹھہر کے دیکھتے ہیں</p>
			<p>سُنا ہے رات سے بڑھ کر ہیں کاکلیں اُس کی</p>
			<p>سُنا ہے شام کو سائے ٹھہر کے دیکھتے ہیں</p>
			<p>سُنا ہے اُس کی سیہ چشمگی قیامت ہے</p>
			<p>سو اُس کو سُرمہ فروش آہ بھر کے دیکھتے ہیں</p>
			<p>سُنا ہے اُس کے لبوں پہ گُلاب جلتے ہیں</p>
			<p>سو ہم بہار پہ اِلزام دھر کے دیکھتے ہیں</p>
			<p>سُنا ہے آئینہ تمثال ہے جبیں اُس کی</p>
			<p>جو سادہ دِل ہیں اُسے بَن سنور کے دیکھتے ہیں</p>
			<p>سُنا ہے جب سے حمائل ہیں اُس کی گردن میں</p>
			<p>مزاج اور ہی لعل و گوہر کے دیکھتے ہیں</p>
			<p>سُنا ہے اُس کے بدن کی تراش ایسی ہے</p>
			<p>کہ پھول اپنی قبائیں کَتر کے دیکھتے ہیں</p>
			<p>بس اِک نِگاہ سے لُٹتا ہے کافلہ دِل کا</p>
			<p>سو رہروانِ تمنا بھی ڈر کے دیکھتے ہیں</p>
			<p>سُنا ہے اُس کے شبستاں سے متصل ہے بہشت</p>
			<p>مکیں اُدھر کی بھی جلوے اِدھر کے دیکھتے ہیں</p>
			<p>رُکے تو گردشیں اُس کا طواف کرتی ہیں</p>
			<p>چلے تو اُس کو زمانے ٹھہر کے دیکھتے ہیں</p>
			<p>کِسے نصیب کہ بے پیراہن اُسے دیکھے</p>
			<p>کبھی کبھی در و دیوار گھر کے دیکھتے ہیں</p>
			<p>کہانیاں ہی سہی ، سب مُبالغے ہی سہی</p>
			<p>اگر وہ خواب ہے ، تعبیر کر کے دیکھتے ہیں</p>
			<p>اب اُس کے شہر میں ٹھہریں کہ کُوچ کر جائیں</p>
			<p>فراز آؤ ستارے سفر کے دیکھتے ہیں</p>
		</section>
	</body>
</document>
