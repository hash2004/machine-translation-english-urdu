<document>
	<meta>
		<title>پاکستان سپر لیگ: پانچ ٹیمیں 93 لاکھ ڈالر میں فروخت، 10 سال کا معاہدہ</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11593/</link>
			<copyright-holder>آئی بی سی اردو</copyright-holder>
		</publication>
		<num-words>377</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پاکستان سپر لیگ (پی ایس ایل) کے لیے ٹیموں کی نیلامی کا عمل مکمل ہو گیا ہے۔ جس میں 5 اداروں نےآئندہ 10 سال کے لیے 93 لاکھ ڈالرز میں پانچوں ٹیمیں خرید لی ہیں۔ لاہور کے قذافی اسٹیڈیم میں پریس کانفرنس سے گفتگو کرتے ہوئے نجم سیٹھی نے کہا کہ لیگ کا ٹائٹل اسپانسر حبیب بینک لمیٹڈ ہوگا اور لیگ کا پورا نام ایچ بی ایل پاکستان سپر لیگ ہوگا۔ اسپانسر کی مدت تین سال ہوگی جبکہ نشریات کے حقوق متحدہ عرب امارات کے نشریاتی ادارے ٹیک فرنٹ کو دیے گئے ہیں۔</p>
			<p>کوئٹہ کی ٹیم کو عمر ایسوسی ایٹس، پشاور کو ہائر کے جاوید آفریدی، کراچی کو اے آر وائی گروپ، اسلام آباد کو لیونائن گلوبل اور لاہور کی ٹیم کو قطر آئل نے خریدا ہے۔ ٹیموں کی نیلامی میں سب سے مہنگی ٹیم کراچی کی ہے جس کی قیمت 26 لاکھ ڈالر رہی، لاہور کی ٹیم 24 لاکھ ڈالر، پشاور 16 لاکھ، اسلام آباد کی ٹیم 15 لاکھ جبکہ کوئٹہ کی ٹیم 11 لاکھ ڈالر میں فروخت ہوئی۔ فرنچائز کمپنیوں سے 10 سال کا معاہدہ کیا گیا ہے، تاہم 3 سال بعد کوئی بھی فرنچائز دستبردار ہو سکتی ہے۔ جمعرات کو ہونے والی بولی میں 2 غیر ملکی اور ایک میڈیا گروپ نے حصہ لیا۔ ٹیموں کو کراچی کنگز، لاہور واریئرز، پشاور سپر اسٹارز، کوئٹہ بلاسٹرز اور اسلام آباد تھنڈرز کے نام دیے گئے ہیں۔</p>
			<p>چیئرمین گورننگ کونسل پی ایس ایل نجم سیٹھی کا کہنا تھا کہ پاکستان سپر لیگ 4 سے 23 فروری تک شارجہ اور دبئی میں کھیلی جائے گی۔ کوچز کا انتخاب آئندہ 10 روز میں کر لیا جائے گا۔ ذرائع کا کہنا ہے کہ ٹیموں کے یونیفارم اور لوگو ڈیزائن کو حتمی شکل دی جا رہی ہے۔ 14 اور 15 دسمبر کو فرنچائزز ٹیموں کا انتخاب کریں گی۔ جبکہ کھلاڑیوں کا ڈرافٹ 20 اور 21 دسمبر کو ہوگا۔</p>
			<p>اس وقت 80 کوچز میں 20 سے 25 کوچز منتخب ہوں گے، جبکہ 180 غیر ملکی کھلاڑیوں نے ٹورنامنٹ کھیلنے پر آمادگی ظاہر کی ہے۔ پہلے سال 25 سے 30 غیر ملکی اور 125 پاکستانی کھلاڑی ایکشن میں دکھائی دیں گے۔ جبکہ تقریباً 16 ابھرتے ہوئے کھلاڑیوں کو بھی موقع ملے گا۔ چیئرمین ایگزیکٹو کمیٹی نجم سیٹھی نے اس تاثر کو غلط قرار دیا کہ پی ایس ایل پہلے سال خسارے کا سامنا کرے گی</p>
		</section>
	</body>
</document>
