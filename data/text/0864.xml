<document>
	<meta>
		<title>وہ سوندھی مٹی سندھڑی کی</title>
		<author>
			<name>شاعر: حسن مجتبیٰ</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/13823/</link>
			<copyright-holder>آئی بی سی اردو</copyright-holder>
		</publication>
		<num-words>362</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>'تم کتنے بھٹو مارو گے'</p>
			<p>جو قریہ قریہ ماتم ہے</p>
			<p>اور بستی بستی آنسو ہے</p>
			<p>صحرا صحرا آنکھیں ہیں</p>
			<p>اور مقتل مقتل نعرہ ہے</p>
			<p>سنگ ستاروں کے لیکر</p>
			<p>وہ چاند چمکتا نکلے گا</p>
			<p>'تم کتنے بھٹو ماروگے</p>
			<p>ہر گھر سے بھٹو نکلے گا'</p>
			<p>جو قتل ہوئی وہ خوشبو ہے</p>
			<p>تم کتنا رستہ روکو گے</p>
			<p>وہ اک ایسا جادو تھی</p>
			<p>جو سر پر چڑہ کر بولے گی</p>
			<p>ہر زنداں کے ہر مقفل کو</p>
			<p>وہ چابی بن کر کھولے گی</p>
			<p>شور ہواؤں کا بن کر</p>
			<p>وہ آنگن آنگن ہولے گی</p>
			<p>تم زندہ ہو کر مردہ ہو</p>
			<p>وہ مردہ ہو کر زندہ ہے</p>
			<p>'تم کتنے بھٹو ماروگے</p>
			<p>ہر گھر سے بھٹو نکلے گا'</p>
			<heading>
				<heading>تم خاکی وردی والے ہو</heading>
				<heading>یا کالی داڑھی والے ہو</heading>
				<heading>تم نیلے پیلے اودے ہو</heading>
				<heading>یا گورے ہو یا کالے ہو</heading>
				<heading>تم ڈاکو چور لٹیرے ہو</heading>
				<heading>یا قومی غنڈے سالے ہو</heading>
				<heading>اپنے اور پرائے ہو</heading>
				<heading>یا اندھیاروں کے پالے ہو</heading>
				<heading>وہ شام شفق کی آنکھوں میں</heading>
				<heading>وہ سوہنی ساکھ سویروں کی</heading>
				<heading>'تم کتنے بھٹو ماروگے</heading>
				<heading>ہر گھر سے بھٹو نکلے گا'</heading>
			</heading>
			<p>وہ دیس دکھی کی کوئل تھی</p>
			<p>یا تھر میں برکھا ساون کی</p>
			<p>وہ پیاری ہنسی بچوں کی</p>
			<p>یا موسم لڈیاں پاون کی</p>
			<p>تم کالی راتیں چوروں کی</p>
			<p>وہ پنکھ پکھیرو موروں کی</p>
			<p>'تم کتنے بھٹو ماروگے</p>
			<p>ہر گھر سے بھٹو نکلے گا'</p>
			<p>وہ بہن کسانوں کی پیاری</p>
			<p>وہ بیٹی مل مزدوروں کی</p>
			<p>وہ قیدی تھی زرداروں کی</p>
			<p>عیاروں کی سرداروں کی</p>
			<p>جرنیلوں کی غداروں کی</p>
			<p>ایک نہتی لڑکی تھی</p>
			<p>اور پیشی تھی درباروں کی</p>
			<p>'تم کتنے بھٹو مارو گے</p>
			<p>ہر گھر سے بھٹو نکلےگا'</p>
			<p>وہ بیٹی تھی پنج آبوں کی</p>
			<p>خیبر کی بولانوں کی</p>
			<p>وہ سندھ مدینے کی بیٹی</p>
			<p>وہ نئی کہانی کربل کی</p>
			<p>وہ خوں میں لت پت پنڈی میں</p>
			<p>بندوقیں تھیں بم گولے تھے</p>
			<p>وہ تنہا پیاسی ہرنی تھی</p>
			<p>اور ہر سو قاتل ٹولے تھے</p>
			<p>اے رت چناروں سے کہنا</p>
			<p>وہ آنی ہے، وہ آنی ہے</p>
			<p>وہ سندر خواب حقیقت بن</p>
			<p>چھاجانی ہے، چھا جانی ہے</p>
			<p>وہ بھیانک سپنا آمر کا</p>
			<p>'تم کتنے بھٹو ماروگے</p>
			<p>ہر گھر سے بھٹو نکلے گا'</p>
			<p>وہ دریا دیس سمندر تھی</p>
			<p>جو تیرے میرے اندر تھی</p>
			<p>وہ سوندھی مٹی سندھڑی کی</p>
			<p>وہ لڑکی لال قلندر تھی</p>
			<p>'تم کتنے بھٹو مارو گے</p>
			<p>ہر گھر سےبھٹو نکلے گا'</p>
		</section>
	</body>
</document>
