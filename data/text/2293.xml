<document>
	<meta>
		<title>" تنقید " کامیابی کا راز</title>
		<author>
			<name>اسامہ محمد</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/21433/</link>
			<copyright-holder>آئی بی سی اردو</copyright-holder>
		</publication>
		<num-words>1029</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>تنقید کا آغاز الفاظ کے وجود میں آنے سے پہلے ہی ہو گیا تھا یا یہ کہیے کے زمین پر انسانی زندگی سے بھی قدیم تنقید کی حیات ہے ، تنقید کا اصل موضوع کانٹ جھانٹ یا تلاشِ خوب ہے ، بگ بینگ سے لیکر آج تک کائناتی ارتقاء " تنقید یا خوب سے خوب تر " کی تلاش پر ہی محمول ہے ۔</p>
			<p>جب ایک چھوٹا سا ذرہ وجود میں آیا اور اُس نے دوسرے ذرات کو جنم دیا ، پھر اِن ذرات سے سادہ عناصر وجود میں آئے اور ان سادہ عناصر کہ ملاپ سے پچیدہ عناصر وجود میں آنے لگے حتیٰ کہ انسانی زندگی کا بتدریج زمین پر جنم ہوا ، پھر انسان نے رہائش اور فکرِ خوراک میں بہتر سے بہتر کی کوشش کی ، غاروں اور سرنگوں میں رہنا شروع کیا ، جسم کو ڈھاپنے کے لیے مختلف انتظامات شروع کیے ، کاشت کاری کا آغاز ہوا اور خوراک کی پیداوار کے لیے نت نئے آلات وجود میں آئے ، رہائش کے لیے مختلف طرح کے مکانات کی تعمیر شروع ہو گئی ، شہر آباد ہونے لگے ، رفتہ رفتہ ترقی کا سفر جاری رہا اور آج کے جدید دور تک ، پتھر کے دور سے لیکر جدید ٹیکنالوجی کے دور تک یہ تمام کارنامہ ایک ہی انسانی فطرت ، ایک ہی سوچ ، ایک ہی لگن کا تو تھا اور وہ تھی خوب سے خوب تر کی تلاش جس کو دوسرے الفاظ میں تنقید بھی کہا جا سکتا ہے کیونکہ جب تک پرانے نظریات پر سوالات یا نقائص کا شبہ نہ ظاہر کیا جائے ، نئے تفکرات کا وجود میں آنا ایک ناممکن امر ہے ۔</p>
			<p>انسان کی تہذیبی ترقی کا دور جب شروع ہوا جب انسان نے الفاظ کہ ذریعے اپنے ساتھیوں سے اظہارِ فکر کیا ۔ اس خیال کو مشہور ماہر نفسیات سگمڈ فرائیڈ نے بھی جنبشِ قلم کی نظر ان الفاظ میں کیا ہے کہ :</p>
			<heading>" تہذیب کا آغاز اس وقت ہوا جب کسی نے غصّے میں آکر پتھر کے بجائے لفظ سے وار کیا "</heading>
			<p>تنقید لازمی ارتقاء کا حصہ رہی ہے ، چاہے وہ ارتقاء فطری ہو یا ارتقاء فکری ، تنقید کا جاری رہنا ہی بقائے حیات کے لیے ضروری ہے ، فکر کے جوڑنے سے نظریات تخلیق ہونے لگے ، ان نظریات کی رہنمائی تعقل نے کی اور ان نظریات کی تجسیم الفاظ کے ذریعے منظرِ عام پر آئی ۔ کسی دوسرے شخص نے اس میں کچھ کمیوں یا خامیوں کا ادراک کیا تو کسی نے اس فکر کی کانٹ جھانٹ کی اور اس میں موجود غلطیوں کو دور کرنے کی کوشش کی ، کسی نظریے کے موافق گروہ وجود میں آیا تو کسی نظریے کے مخالف ، دلائل کی بوچھاڑ ہوئی اور کبھی تیسرا گروہ وجود میں آگیا جس نے نت نئے خیالات کو جنم دیا۔</p>
			<p>انسان نے اس قدر تنقید کی کہ 'تنقید' پر بھی تنقید ہوئی حتیٰ کے ' تنقید کیوں کی جاتی ہے' اس پر بھی تنقید ہوتی رہی۔ جہاں اس روش نے انسانیت کو فائدہ پہنچایا وہیں نقصان بھی ہوا اور سب سے زیادہ نقصان تب ہوا جب اختلاف کا بدل مخالفت سے ہوا ، دلیل کے بجائے ذاتی انانیت کو فروغ دیا گیا ، تنقید کا تیر نظریات پر لگنے کے بجائے شخصیات پر لگنا شروع ہوا ۔ انسان کی فکر کی سب سے پستی کی حالت یہ رہی کہ اول ہم نظریات سے متاثر ہونے کے بجائے شخصیات سے متاثر ہوئے جس کے نتیجے میں ہم نے اس شخصیت کے نظریات کو حرفِ آخر کے دائرے میں لا کر کھڑا کر دیا۔ اس شخصیت کا ایک بت بنا دیا جس کی اس کے پیرو نے رات دن عبادت کی اور اگر سوال بھی اٹھا تو اس کو دبانے کی اس قدر کوشش کی جانے لگی کہ بات کشت و خون تک جا پہنچی اور دوسری طرف ایک اور انتہا یہ کہ اگر کوئی شخصیت ہماری آنکھوں کو ٹھنڈک فراہم نہ کر سکی یا اس کے چند نظریات ہمیں خوبرو نہ لگے تو ہم نے اس کو دانشور ماننے سے ہی انکار کر دیا۔ دانشور تو کجا انسان کی فہرست سے نکال باہر کیا۔ یہ ایک بنیادی سبب تھا جس سے علم کی ترقی رک گئی ۔</p>
			<p>یورپ کی تہذیبی ترقی کا ایک راز یہ بھی ہے کہ انہوں نے کسی شخصیت یا نظریے کو حرفِ آخر نہیں سمجھا بلکہ اس کی سوچ کی غلطیوں کو دور کیا اور نئی سوچ کو جنم دیا اور سب سے اہم بات یہ کہ نقادوں کا انداز بھی جارحانہ نہیں بلکہ تخلیقی رہا اور جس پر تنقید ہوئی اس نے اگر کوئی غلطی پائی تو اس کی اصلاح کرنے میں کوئی شرمندگی محسوس نہ کی جس سے نظریات کا علمی محاکمہ کرنے کی عادت معاشرے میں پیدا ہوئی اور معاشرے نے ترقی کی راہیں طے کیں، اصل تلخی بھی جب شروع ہوتی ہے جب خیالات کے بجائے شخصیات کی ذاتیات پر بات پہنچ جائے سقراط نے بھی اس کو کچھ یوں بیان کیا :</p>
			<heading>" اچھے دماغ کے لوگ خیالات پر تنقید کرتے ہیں جبکہ کمزور دماغ کے لوگ، لوگوں پر تنقید کرتے ہیں "</heading>
			<p>اس کے علاوہ اگر بات صرف نظریات کی حد تک کی جائے تو ایک سب سے بڑی بیماری کسی تعمیری بحث کو مناظرہ بنانے کی ہے۔ مناظرے کا عام اصول تو یہی ہوتا ہے کہ جناب ایڑی چوٹی کا ضرور لگا دیا جائے چاہے انسان جانتا بھی ہو کہ وہ خود غلط ہے لیکن نہیں دوسرے کو شکست دینے کی ہر ممکن کوشش کی جاتی ہے۔ اگر ہم منطقی اغلاط سے محفوظ ہو کر کسی بحث میں حصہ لیں اور تنقید برائے تنقید کی روش کے بجائے تنقید برائے اصلاح کو فروغ دیں تو بہت سے معاملات سیدھے ہو سکتے ہیں۔ بحث یا تنقید کا مقصد کسی دوسرے کو نیچا دیکھانا نہیں ہونا چاہیے بلکہ تعمیری طور پر علم سیکھنا اور اس کو آگے بڑھانے کی کوشش ہونی چاہیے اور جہاں اختلاف ہو وہاں خندہ پیشانی سے اس کو برداشت کرنا چاہیے بالفاظِ دیگر  'آؤ اختلافِ رائے پر اتفاق کر لیں'۔</p>
			<p>ایک اور نقطہ جو انتہائی قابلِ غور ہے کہ انسان لفظی تنقید نا بھی کرے تب بھی فکری تنقید ضرور کرتا ہے۔ انسان مختلف چیزوں کے بارے میں نظریہ قائم کرتا ہے لازم تو نہیں اس بارے میں صرف ایک نظریہ موجود ہو اور اگر ایک نظریہ موجود نہیں تو اس کا صاف مطلب یہ ہے کہ وہ دوسرے نظریات کی نفی کر رہا ہے ۔</p>
		</section>
	</body>
</document>
