<document>
	<meta>
		<title>تعدد ازواج کی آیت کا مطالعہ (۱)</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq November 2015</name>
			<year>2015</year>
			<city>Lahore</city>
			<link>http://www.javedahmadghamidi.org/#!/ishraq/5adb7359b7dd1138372dbddd?articleId=5adb73ffb7dd1138372dcec3</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>زمین پر انسانی آبادی کس طرح شروع ہوئی، اس کے بارے میں ایک سے زائداِمکانات فرض کیے جا سکتے ہیں۔ قرآن کے مطابق یہ سلسلہ ایک مردوعورت، یعنی آدم وحوا سے شروع ہواجو اپنی ساخت میں مختلف ہونے کے باوجود ایک ہی جنس سے تعلق رکھتے تھے۔ ۱؂ اس آغازکے بعد آبادی بڑھنے کا ایک طریقہ یہ ہوسکتاتھاکہ مردوعورت آزادانہ طورپرباہمی ملاپ کرتے، مگرانسان چونکہ معاشرت پسند کے ساتھ ساتھ اخلاق پسندبھی واقع ہوا ہے، اس لیے اُس نے ایسا نہیں کیااوربالعموم آپس میں جوڑے بناکراس عمل کو پورا کیا۔</p>
			<p>بہت سے مردوعورت موجود ہوں توان کے درمیان میں جوڑابنانے، یعنی نکاح کرنے کی ایک سے زیادہ صورتیں ممکن ہو سکتی ہیں:</p>
			<list>
				<li>۱۔ ایک مرداورایک عورت</li>
				<li>۲۔ کئی مرداورکئی عورتیں</li>
				<li>۳۔ ایک عورت اورکئی مرد</li>
				<li>۴۔ ایک مرد اورکئی عورتیں ۲؂</li>
			</list>
			<p>انسان کی طبیعت اور اس کے مزاج کوسامنے رکھا جائے اورنکاح کے نتیجے میں بننے والے خاندان کا بھی لحاظ رہے تو ان تمام صورتوں میں پہلی صورت ہی موزوں ترین ہے۔ اس لیے کہ نکاح صرف خواہشات کی تسکین اورنسل بڑھانا نہیں ہے، بلکہ یہ دو ہستیوں کا میل اور خاندان کا ایک ادارہ بھی وجود میں لاناہے۔ اس کے نتیجے میں جذباتی اوراخلاقی قدریں پیداہوتیں اورفریقین کے مابین کچھ نئے رشتے قائم ہو تے ہیں۔ پھر ان دونوں سے اولاد پیدا ہوتی ہے کہ جن کے یہ ماں اورباپ قرارپاتے ہیں۔ انھیں اولاد کی پرورش کرنی ہے، ان کی تربیت کی ذمہ داری اٹھانی ہے اور اس کے لیے ایثاراور محبت کی بہت سی مثالیں بھی رقم کرنی ہیں۔ یہ تمام چیزیں ملحوظ رہیں تو ایک مردکاایک عورت سے نکاح ہی قابل رشک ٹھیرتااوراسی کے ذریعے سے صالح معاشرت وجودپذیرہوتی ہے۔ لہٰذا، پروردگار عالم نے بھی جب آدم کی تخلیق کی تو اس کے لیے دو تین اورچار نہیں، بلکہ ایک حوابنائی، جیسا کہ قرآن کریم اور دیگر الہامی صحیفوں میں اس کاذکرموجود ہے۔ ۳؂ بلکہ انبیاے کرام کے بارے میں بھی دستیاب معلومات یہی بتاتی ہیں کہ آدم سے لے کرآخری نبی تک، ہرایک نے اپناگھربسانے کے لیے ایک وقت میں ایک ہی عورت سے شادی کو ترجیح دی۔</p>
			<p>جہاں تک دوسری اورتیسری صورت کا تعلق ہے تو وہ ان سب حکمتوں سے متصادم ہیں جن کا اوپر ذکر کیا گیا۔ جب مرد و عورت ایک ہی وقت میں کئی کئی بندھنوں میں بندھے ہوں گے تو اس کے نتیجے میں ایک خاندان کے بن جانے کی توقع کرنابالکل عبث ہوگا۔ اسی طرح ایک عورت جب کئی مردوں کے ساتھ نکاح کرے گی تواب بھی نہ ایک خاندان بن پائے گااورنہ وہ اُن ذمہ داریوں کوصحیح طور پر ادا کر پائے گی جومردوعورت کے خلقی تفاوت کی بناپراسی کواداکرنی ہیں اور کسی دوسرے خاندان کو شامل کیے بغیراداکرنی ہیں۔ یہی وجہ ہے کہ ان دونوں صورتوں کوخداکے دین میں کبھی بھی جائز نہیں ٹھیرایاگیا۔ ۴؂</p>
			<p>اب رہی آخری صورت تو اس کے بارے میں یہ توطے ہے کہ یہ کوئی مطلوب صورت نہیں، تاہم تاریخ شاہدہے کہ ہرزمانے میں کم یا زیادہ، اس کارواج موجودرہا۔ اس کا باعث بعض اوقات تمدن کی ضرورتیں ہوئیں اور کبھی لوگوں کے سیاسی، نفسی اورسماجی مصالح اس کے داعی ہوئے۔ بلکہ بعض انبیاعلیہم السلام کے ہاں اس معاملے میں جو استثنا دکھائی دیتا ہے تو اس کے پیچھے بھی کچھ اسی طرح کی مصلحتیں کارفرمارہیں۔ مثال کے طور پر، سیدناابراہیم کی دوسری شادی اولاد کے حصول کے لیے اور ان کی پہلی زوجہ، حضرت سارہ کی خواہش پر ہوئی۔ سیدنا یعقوب کے معاملات بھی ذراسے فرق کے ساتھ اسی طرح وقوع پذیر ہوئے۔ ۵؂ حضرت خدیجہ کی وفات کے بعدنبی صلی اللہ علیہ وسلم نے ایک سے زائد نکاح کیے تو اس کے پیچھے بھی نفسانی خواہشات اورترغیبات نہیں تھیں، بلکہ آپ کی اخلاقی اورنبوی حیثیت اور اس سے پیداہوجانے والے بعض تقاضے اس کا باعث تھے۔ ۶؂ غرض یہ کہ اس طرح کی بعض وجوہات تھیں کہ کسی الہامی کتاب میں تعددازواج پرکبھی کوئی پابندی عائدنہیں کی گئی۔ چنانچہ آج بھی دیکھ لیا جا سکتا ہے کہ تورات ہو یا انجیل اور زبور، ان سب میں اس کے متعلق کوئی ممانعت موجود نہیں ہے اور یہ سب اس بارے میں بالکل خاموش ہیں۔</p>
			<p>قرآن مجیدنے بھی دیگرالہامی کتابوں کی طرح خاص اس مسئلے پر کوئی کلام نہیں کیا، نہ اس کے اثبات میں اور نہ اس کی نفی میں۔ تاہم اس کے نزول کے وقت حالات کچھ ایسے پیداہوئے کہ یہ مسئلہ ضمنی طور پر زیربحث آگیا۔ قرآن کا وہ مقام کہ جس میں اس کا ذکر ہوا، ذیل میں ہم اس کاتفصیل سے مطالعہ کرتے ہیں:</p>
			<blockquote>
				<annotation lang="ar"><p>وَاِنْ خِفْتُمْ اَلاَّ تُقْسِطُوْا فِی الْیَتٰمٰی فَانْکِحُوْا مَا طَابَ لَکُمْ مِّنَ النِّسَآءِ مَثْنٰی وَثُلٰثَ وَرُبٰعَ فَاِنْ خِفْتُمْ اَلاَّ تَعْدِلُوْا فَوَاحِدَۃً اَوْ مَا مَلَکَتْ اَیْْمَانُکُمْ ذٰلِکَ اَدْنآی اَلاَّ تَعُوْلُوْا. (النساء ۴: ۳)</p></annotation>
				<p>”اگرتمھیں اندیشہ ہو کہ تم یتیموں کے معاملے میں انصاف نہ کرسکوگے توجوعورتیں تمھارے لیے موزوں ہوں، ان میں سے دودو، تین تین، چارچارسے نکاح کر لو۔ پھراگرڈرہوکہ انصاف نہ کرسکوگے توایک ہی بیوی رکھویاپھرلونڈیاں جوتمھارے قبضے میں ہوں۔ یہ اس کے زیادہ قریب ہے کہ بے انصافی سے بچے رہو“</p>
			</blockquote>
			<p>یہ آیت اُس سلسلۂ کلام میں آئی ہے جس میں یتیم بچوں کی نگہداشت کے بارے میں ان کے سرپرستوں کوکچھ ہدایات دی گئی ہیں۔ مثلاً، ان بچوں کی دیکھ بھال کس طرح کی جائے، ان کے مال کے بندوبست میں کس درجہ احتیاط اور خیرخواہی سے کام لیا جائے اور ان کے معاملات میں جو مسائل پیداہوسکتے ہیں، ان کاتدارک کس طرح ہو۔ اسی رعایت سے یتیم بچوں کے ان سرپرستوں سے خطاب ہے جوجی جان سے ان کی دیکھ بھال کرناچاہیں، لیکن غیر شادی شدہ ہونے کی وجہ سے یااپنے اہل وعیال اور ان کی ذمہ داریوں کی وجہ سے ایسانہ کر سکیں۔ انھیں ہدایت فرمائی ہے کہ وہ سہولت اورآسانی کے پیش نظران یتیموں کی عورتوں کو، جو ان کی مائیں بھی ہو سکتی ہیں اورشادی کے قابل ان کی بہنیں بھی، اپنے ساتھ شریک کر لیں۔ ۷؂ اس طرح کہ ان میں سے جن کوموزوں خیال کریں، ان دودو، تین تین اورچارچار سے نکاح کر لیں۔</p>
			<p>یہ آیت کاسیدھااورصاف مفہوم ہے جوبادی النظرمیں ہمارے سامنے آتا ہے اور اسے مولانااصلاحی نے ”تدبر قرآن“ میں تفصیل کے ساتھ بیان کیا ہے۔ ۸؂ لیکن بعض کبارمفسرین اس آیت کومختلف طریقے سے دیکھتے اور اس سے ہٹ کر اس کا مطلب بیان کرتے ہیں۔ ان میں سے چندمعروف مطالب کاہم ذیل میں ذکرکرتے ہیں:</p>
			<list>
				<li>۱۔ زمانۂ جاہلیت میں کچھ لوگ اپنے زیرکفالت یتیم بچیوں سے نکاح کر لیتے تھے۔ ذہن میں یہی ہوتاکہ ان کے حسن وجمال اور مال سے توفائدہ اٹھائیں گے، مگران کے واجبی حقوق ادانہ کریں گے۔ اس پرارشادہواکہ اگر اندیشہ ہو کہ تم یتیم لڑکیوں کے ساتھ نکاح کر کے انصاف نہ کرسکوگے تودوسری عورتیں دنیا میں موجود ہیں، ان میں سے جو تمھیں پسند آئیں ان کے ساتھ نکاح کر لو۔ گویا اصل بات یتیم بچیوں پرظلم نہ کرنے کی ہے اور اس کاحل یہ تجویز کیا گیا ہے کہ ان کوچھوڑکر دوسری عورتوں سے شادی کرلی جائے۔</li>
				<li>۲۔ ایک ایک شخص دس دس بیویاں کرلیتاتھا۔ اس سے جب اس کے مصارف بڑھ جاتے تو وہ مجبورہوکر یتیموں کے حقوق پردست درازی کرتا۔ اس پرفرمایاکہ اگراس ناانصافی کاتمھیں اندیشہ ہو تو ایک سے لے کرچارتک اتنی بیویاں کروجس کے ساتھ تم عدل پرقائم رہ سکو۔ یعنی اس راے میں بھی اصل زوریتیموں پرظلم نہ کرنے پرہے، مگر اس کاحل یہ تجویزکیاگیاہے کہ وہ چارسے زیادہ شادیاں نہ کریں۔</li>
				<li>۳۔ عہدجاہلیت میں یتیموں کے حقوق کے بارے میں لوگ متنبہ تھے، مگرعورتوں کے معاملات میں بے پروا تھے۔ انھیں حکم ہوا کہ جب تم یتیموں کے ساتھ ناانصافی کرنے سے ڈرتے ہوتوعورتوں کے ساتھ ناانصافی کرنے سے بھی ڈرو۔ دوسرے لفظوں میں، مسئلہ یہ نہیں ہے کہ یتیموں پر کوئی ظلم ہورہاہے، بلکہ ان پر ظلم کرنے سے لوگ بچتے ہیں، چنانچہ اس بات کاحوالہ دے کرفرمایاہے کہ تم عورتوں پر بھی ظلم کرنے سے رک جاؤ۔</li>
			</list>
			<p>آیت کے بارے میں چندایک چیزوں کا خیال رہے توآسانی سے ان سب آراکی کمزوری معلوم ہو جاتی ہے اور واضح ہوجاتاہے کہ یہاں سرے سے نہ یتیموں پرکسی ظلم کے ہونے یانہ ہونے کا بیان ہے اور نہ خاص ان کی عورتوں کے بجاے دوسری عورتوں کے مسائل ہی زیربحث ہیں:</p>
			<p>پہلی چیزیہ واضح ہونی چاہیے کہ آیت میں لفظ <annotation lang="ar">’یَتَامٰی‘</annotation> اور <annotation lang="ar">’اِقْسَاط‘</annotation> کے معنی کیاہیں۔ <annotation lang="ar">’یَتَامٰی‘</annotation> عربی زبان کا معروف لفظ ہے۔ اس سے مراد وہ نابالغ بچے ہوتے ہیں جن کے باپ فوت ہو چکے ہوں، قطع نظراس سے کہ وہ لڑکے ہوں یالڑکیاں۔ قرآن میں یہ لفظ اس صورت میں بہت سی جگہوں پر آیا ہے اورہرجگہ اسی معنی میں آیا ہے، لہٰذا اس کے اصل معنی سے صرف نظرکرکے اس سے صرف یتیم لڑکیوں کومرادلیناصحیح نہیں ہے۔ تاہم اس پر یہ کہاجاسکتاہے کہ ایک لفظ بعض اوقات اپنے اندرتخصیص بھی پیدا کرلیتاہے اور اپنے دیگر افراد کو چھوڑکر کسی ایک کے ساتھ خاص ہوجایاکرتاہے، اس لیے اگر <annotation lang="ar">’یَتَامٰی‘</annotation> سے مراد صرف یتیم لڑکیاں لے لی جائیں توزبان کے لحاظ سے یہ غلط نہیں ہو گا۔ یہ بات صحیح ہے، مگر اس کے ساتھ یہ بھی واضح رہے کہ لفظ میں پیداہوجانے والی تخصیصات کلام کے اندرموجودکسی نہ کسی قرینے کی محتاج ہوتی ہیں اورزیربحث آیت میں اس طرح کا کوئی قرینہ موجود نہیں ہے۔ بلکہ اگرغورکیاجائے تو قرائن اس کے خلاف ہیں اور اس کی تعمیم کا تقاضا کرتے ہیں۔ مثال کے طور پر، ایک آیت متصل پہلے <annotation lang="ar">’وَاٰتُوا الْیَتٰمٰی اَمْوَالَھُمْ‘</annotation> میں یہی لفظ آیا ہے اورسب کے ہاں مسلم ہے کہ یہ وہاں اپنی تعمیم میں ہے، یعنی یتیم بچوں کے مال ان کے حوالے کر دو۔ چونکہ اس پر ایک الف لام ہے اور زیربحث آیت <annotation lang="ar">’وَاِنْ خِفْتُمْ اَلاَّ تُقْسِطُوْا فِی الْیَتٰمٰی‘</annotation> میں بھی اس پرالف لام آیا ہے، اس لیے یہاں معرفہ کا اعادہ خود اس بات میں مانع ہے کہ کسی قرینے کے بغیران دونوں کے الگ الگ معنی مراد لے لیے جائیں۔ اگر یہ پہلی جگہ یتیم لڑکے اورلڑکیوں، دونوں کے لیے ہے تواسے دوسری جگہ بھی اسی معنی میں ہونا چاہیے۔</p>
			<p><annotation lang="ar">’اِقْسَاط‘</annotation> کے بارے میں یہ تومعلوم ہے کہ اس کا مطلب انصاف کرنا ہے، مگرعربی زبان میں اس انصاف کا ایک اورمحل بھی ہے۔ ہم اپنی زبان میں بھی اگر یہ کہناچاہیں کہ تم نے اس کام کو، جیسا کہ اس کا حق ہے، انجام نہیں دیاتواس کے لیے ہم کہتے ہیں کہ تم نے اس کام کے ساتھ انصاف نہیں کیا۔ آیت میں <annotation lang="ar">’اِقْسَاط‘</annotation> اسی معنی میں آیا ہے۔ اس کی دلیل یہ ہے کہ اول تو یہ <annotation lang="ar">’اِلٰی‘</annotation> <annotation lang="ar">یا ’بَیْنَ‘</annotation> کے بجاے <annotation lang="ar">’فِیْ‘</annotation> کے ساتھ متعدی ہوا ہے اور اس کے بعد <annotation lang="ar">’الْیَتٰمٰی‘</annotation> کا ایک مضاف بھی محذوف ہے۔ اسے بیان کر دیا جائے تو تالیف کلام یوں ہوتی ہے: <annotation lang="ar">’وَإِنْ خِفْتُمْ أَلاَّ تُقْسِطُوْا فِیْ أُمُوْرِ الْیَتٰمٰی‘</annotation>۔ یعنی تمھیں اگراندیشہ ہو کہ تم یتیموں کی ذمہ داریاں، جیسا کہ ان کا حق ہے، ادانہ کرسکوگے۔ غرض یہ کہ آیت میں کسی یتیم یاپھریتیم لڑکیوں پرہونے والے کسی ظلم کا بیان نہیں کہ مذکورہ آرامیں سے کوئی راے اختیارکی جائے جو اتفاق سے سب کی سب <annotation lang="ar">’اِقْسَاط‘</annotation> کے اسی مفہوم پرکھڑی ہیں۔</p>
			<p>دوسری بات جویہاں طے ہو جانی چاہیے، وہ آیت میں موجودشرط اورجزاکے درمیان میں پائی جانے والی مناسبت ہے۔ <annotation lang="ar">’وَاِنْ خِفْتُمْ اَلاَّ تُقْسِطُوْا فِی الْیَتٰمٰی‘ اور ’</annotation><annotation lang="ar">فَانْکِحُوْا مَا طَابَ لَکُمْ مِّنَ النِّسَآءِ‘</annotation>، یہ دونوں فقرے آپس میں شرط اورجزاکے طورپرآئے ہیں۔ اگر <annotation lang="ar">’یَتَامٰی‘</annotation> اور <annotation lang="ar">’اِقْسَاط‘</annotation> کا مطلب وہی ہے جوہم نے اوپربیان کیا توپھران آرا میں پائی جانے والی شرط اورجزاکی باہمی مناسبت بے معنی سی ہو جاتی ہیں۔ اب پہلی راے کے مطابق بات یوں ہو گی: اگر تمھیں اندیشہ ہو کہ تم ان یتیموں کا حق ادانہ کرسکوگے توان کو چھوڑکر کسی اورعورت سے شادی کر لو۔ دوسری راے کے مطابق شرط اورجزایہ مفہوم دیں گی: اگرتمھیں اندیشہ ہو کہ تم ان یتیموں کا حق ادانہ کرسکوگے تو چارسے زیادہ شادیاں نہ کرو۔ تیسری راے یوں ہوگی: اگرتمھیں اندیشہ ہو کہ ان یتیموں کا حق ادانہ کرسکوگے توعورتوں کا بھی حق ادا کیا کرو۔</p>
			<p>اصل راے کی تائید میں چندایجابی باتیں مزیدبھی کہی جا سکتی ہیں:</p>
			<p>ایک یہ کہ <annotation lang="ar">’مِنَ النِّسَآءِ‘</annotation> پر ایک الف لام آیا ہے جس کواگرکھول دیا جائے توواضح ہوجاتاہے کہ اس سے یتیموں کی عورتیں ہی مراد ہیں۔ اولاً، یہاں الف لام جنس کے بجاے معہودکے لیے زیادہ موزوں ہے اورسباق کوملحوظ رکھا جائے تو یہ <annotation lang="ar">’الْیَتَامٰی‘</annotation> سے معہود قرار پاتاہے، یعنی ان یتیموں کی عورتیں۔ ثانیاً، اس کے بعدآنے والی آیت میں تاکیدکی گئی ہے کہ ان عورتوں کے حق مہرخوش دلی سے اداکیے جائیں۔ ظاہر ہے، خوش دلی سے ادانہ کرنے کامسئلہ یتیموں کی عورتوں کے بارے میں پیداہوجانازیادہ قرین قیاس ہے، اس لیے کہ یہ نکاح اصل میں انھی کے بچوں کی فلاح اور بہبودکے لیے کیے جا رہے ہیں۔ ثالثاً، لوگوں نے جب اس کے بعد بھی استفسار کیاتوقرآن نے یہاں کے اجمال کو آگے جاکرلفظوں میں بھی کھول دیا ہے۔ فرمایا ہے: <annotation lang="ar">’وَمَا یُتْلٰی عَلَیْْکُمْ فِی الْکِتٰبِ فِیْ یَتٰمَی النِّسَآءِ الّٰتِیْ لاَ تُؤْتُوْنَہُنَّ مَا کُتِبَ لَہُنَّ وَتَرْغَبُوْنَ اَنْ تَنْکِحُوْہُنَّ‘</annotation>، ۹؂ یعنی وہ عورتیں جن کے ساتھ تم نکاح کرناچاہتے ہو، مگر حق مہرادانہیں کرناچاہتے، ان کے یتیموں کے بارے میں جوہدایات اس کتاب میں دی جا رہی ہیں، ان کے بارے میں اللہ تمھیں فتویٰ دیتا ہے۔</p>
			<p>دوسرے یہ کہ آیت میں یتیم بچوں کے اُن سرپرستوں سے خطاب ہے کہ جن کے خیال میں وہ تنہاان ذمہ داریوں کو ادا نہیں کر پا رہے۔ ظاہر ہے، ان سے یہی کہناچاہیے تھا کہ وہ اس کام میں دوسروں کو اپناشریک کر لیں۔ پھریہ کام بچوں کی نگہداشت اور ان کی دیکھ بھال کا تھا، اس لیے مردوں کے بجاے عورتوں کو اس میں شریک کرلینازیادہ موزوں ہوتا۔ نیزوہ عورتیں اگرانھی یتیم بچوں کی رشتہ دارہوتیں تو اس سے پیش نظرمقصدآخری درجے میں پورا ہو جاتا کہ اس سے ان بچوں کی کفالت کابندوبست توہوتا، انھیں اپنا گھراورخاندان بھی میسر آجاتااوروہ اس میں اجنبی اور بے سہارا یتیم کی حیثیت میں نہیں، بلکہ ایک رشتے دارکی حیثیت میں رہتے۔ چنانچہ ایساہی ہوااورلوگوں کوحکم دیاگیاکہ تم انھی یتیموں کی عورتوں سے نکاح کر لو۔</p>
			<p>[باقی]</p>
		</section>
		<section>
			<p>۱؂ النساء۴: ۱۔</p>
			<p>۲؂ اصطلاح میں ان چاروں صورتوں کو بالترتیب یوں بیان کیا جاتا ہے<annotation lang="en">: Monogamy, Polyamory, Polyandry and Polygny</annotation></p>
			<p>۳؂ کتاب پیدایش باب۲آیت ۲۲۔</p>
			<p>۴؂ اور اس تیسری صورت کے بارے میں واضح طورپرممانعت بھی بیان کر دی گئی: النساء ۴: ۲۴۔</p>
			<p>۵؂ کتاب پیدایش باب ۱۶ آیت ۲۔ ۳، کتاب پیدایش باب ۲۹ آیت ۲۸۔ ۳۰۔ باب ۳۰ آیت ۳۔ ۴، ۹۔</p>
			<p>۶؂ نبی صلی اللہ علیہ وسلم کے نکاحوں کے بارے میں تفصیل اس مضمون میں دیکھ لی جا سکتی ہے: ازواج مطہرات، از جاوید احمد غامدی۔</p>
			<p>۷؂ گویا یہ وہی بات تھی جس کامجمل بیان اس سے پہلے ہو چکا تھا: <annotation lang="ar">’وَاِنْ تُخَالِطُوْھُمْ فَاِخْوَانُکُمْ‘</annotation>، یعنی اگرتم ان یتیموں کو اپنے ساتھ شامل کر لوتووہ تمھارے بھائی ہیں۔ البقرہ ۲: ۲۲۰۔</p>
			<p>۸؂ آیت کے اس مفہوم کو بعد ازاں جاوید احمد غامدی صاحب نے ”البیان“ میں بھی بیان کیا ہے۔</p>
			<p>۹؂ النساء ۴: ۱۲۷۔</p>
		</section>
	</body>
</document>