<document>
	<meta>
		<title>سندھ اسمبلی نے بول نیوز کی حمایت میں متفقہ قرارداد منظورکرلی</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/17991/</link>
			<copyright-holder>آئی بی سی اردو</copyright-holder>
		</publication>
		<num-words>660</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سندھ اسمبلی میں حکومت اور اپوزیشن نے بول کو جلد سے جلد لانے کی قرارداد اتفاق رائے سے منظور کرلی.</p>
			<p>کراچی . سندھ اسمبلی نے ملک میں سب سے بڑے انفرا اسٹرکچر کے حامل تیزی سے ابھرتے ہوئے پاکستان کے سب سے بڑے بول میڈیا گروپ کو نواز حکومت اور اس کے مختلف ماتحت اداروں کے ہاتھوں غیر قانونی ہتھ کنڈوں اور متنازعہ طریقوں کے ذریعے جبراً بند کیے جانے پر شدید تشویش کا اظہار کیا ہے۔</p>
			<p>سندھ اسمبلی بول کے گلا گھونٹے جانے کے عمل کو آزادی صحافت اور آزاد میڈیا پر حملے کی نظر سے دیکھتی ہے جیسا کہ یہ عمل پاکستان کے آئین کی صریح خلاف ورزی ہے۔ وزارت داخلہ، وزارت اطلاعات اور پیمرا کے ہاتھوں نواز حکومت کے اقدامات کے نتیجے میں بول سے وابستہ 22 سو سے زیادہ افراد اپنے روز گار سے محروم  ہو چکے ہیں، جب کہ بول میڈیا گروپ کے انفرا اسٹرکچر کے عدم استعمال کے باعث  کروڑوں روپے کی مالیت کا ساز و سامان بھی دائو پر لگا ہوا ہے۔</p>
			<p>سندھ اسمبلی کی توجہ اس امر پر سنجیدگی سے مرکوز ہے کہ وزارت داخلہ نے کس طرح بول میڈیا گروپ کے مالک کو این او سی دینے کے بعد اسے یک طرفہ اور انتقامی کارروائی کی بنیاد پر معطل کر دیا۔ اس عمل کی ملکی تاریخ میں مثال نہیں ملتی جو سرمایہ کاروں کے اعتماد سمیت میڈیا صنعت کے منہ پر بھی ایک طمانچہ ہے۔</p>
			<p>سندھ اسمبلی اس امر کی بھی مذمت کرتی ہے جس کے تحت وزارت اطلاعات اور پیمرا نے گزشتہ سال بول نیوز کی نشریات کو کیبل پر چلنے سے روکنے کے لیے اشتراک کیا تھا، اور بعد ازاں بول نیوز کے ساتھ بول انٹرٹینمنٹ کا بھی لائسنس معطل کر دیا۔</p>
			<p>بول میڈیا گروپ کے مالک کے بنک اکائونٹس منجمد کیے جانا بھی ایک غیر قانونی عمل ہے جس کے باعث 22 سو سے زائد صحافی اپنی تن خواہوں سے محروم ہیں۔</p>
			<p>سندھ اسمبلی مطالبہ کرتی ہے کہ</p>
			<p>1-	وزارتِ داخلہ فوری طور پر بول میڈیا مالکان کو سیکورٹی کلیرینس جاری کرے۔</p>
			<p>2-	بول نیوز اور بول انٹرٹینمنٹ کو نشریات شروع کرنے کی اجازت دی جائے اور ان کے لائسنسز کی معطلی کا فیصلہ بھی واپس لیا جائے جس کے نتیجے میں ان تمام افراد کو روزگار حاصل ہو گا جو یا تو تا حال بے روز گار ہیں یا مجبوراً انڈسٹری میں مقررہ تن خواہوں سے نہایت کم اجرت پر کام کرنے پر مجبور ہیں۔ بول میڈیا گروپ کے مالک کے اکائونٹس بحال کیے جائیں۔</p>
			<p>3-	سندھ اسمبلی کی نظر خاص طور پر اس بات پرمرتکز ہے کہ نواز حکومت جان بوجھ کر کراچی کی صنعتوں کو نشانہ بنا رہی ہے۔ گزشتہ چند مہینوں میں دیگر صنعتوں کو بھی اسی انداز میں نشانہ بنایا گیا ہے۔ نواز حکومت کی صنعت دشمن اور سرمایہ کاری مخالف ان اقدامات کا اب خاتمہ ہونا چاہیے۔</p>
			<p>4-	سندھ اسمبلی مطالبہ کرتی ہے کہ ان لوگوں کی خلاف تفتیش و کارروائی کی جائے جنہوں نے بول میڈیا گروپ کے خلاف غیر قانونی کارروائیاں کیں جن کے نتیجے میں اس گروپ کو اربوں روپے کے نقصانات ہوئے۔</p>
			<p>اس موقع پر میڈیا سے گفت گو کر تے ہوئے اراکین اسمبلی نے کہا کہ</p>
			<p>بول نیوز  کے ساتھ ظلم ہوا اور پیمرا کی جانب سے لائسنس کا منسوخ کرنا غیر قانونی اور سازش کا حصہ تھا.</p>
			<p>ارکان نے کہا کہ کچھ میڈیا مالکان پیشہ وارانہ مفادات کی اور رقابت کی وجہ سے بول کے خلاف محاذ بنا رہے ہیں.</p>
			<p>بول ورکرز ایکشن کمیٹی کے ارکان نےقرارداد کی منظوری کو پاکستان میں صحافیوں کی کامیاب جدوجہد کی علامت قرار دیا.</p>
			<p>بول کے سینئر ارکان نذیر لغاری ، فیصل عزیز خان ، عامر ضیاء اور بول ورکرز ایکشن کمیٹی کے صدر سبوخ سید نے بول کی بحالی کی قراداد پر صحافیوں کو مبارکباد دی.</p>
			<p>انہوں نے کہا کہ بول ورکرز نے گذشتہ دس ماہ انتہائی مشکلات میں گذارے اور انشا اللہ جلد ہی یہ دور ختم ہو گا.</p>
			<p>سبوخ سید نے کہا کہ بول ورکرز کو تنخواہوں کی ادائیگی اور  بول کی بحالی ہمارا بنیادی ایجنڈا ہے۔</p>
		</section>
	</body>
</document>
