<document>
	<meta>
		<title>لاہورپریس کلب میں‌کیا ہوا؟</title>
		<author>
			<name>عبیداللہ عابد</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/15357/</link>
			<copyright-holder>آئی بی سی اردو</copyright-holder>
		</publication>
		<num-words>471</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<heading>"میں‌آپ کو بتاتا ہوں کہ لاہورپریس کلب کے سالانہ انتخابات میں‌ برسراقتدارگروپ کیوں‌ہارا؟"</heading>
			<p>اس نے یہ بات کہہ کر مجھے پوری طرح‌اپنی طرف متوجہ کر لیا۔ جھریوں سے بھرا چہرہ، بالوں میں نصف سے زائد سفیدی، یہ بندہ بی بلاک کے متاثرین میں‌سے ایک ہے۔ عشروں کی جرنلزم کرنے کے بعد آج بھی کرائے کے گھر میں‌ رہ رہا ہے۔ برسوں پہلے اس کے بہت سے ساتھی صحافی کالونی میں پلاٹ حاصل کر کے گھربناچکے لیکن یہ بے چارہ خالی ہاتھ۔ پہلے پروگریسو کی حکومت اس سے وعدے کرتی رہی اور پھر جرنلسٹ کی حکومت کا وعدے پر وعدہ۔</p>
			<p>وہ کہنے لگا کہ" جرنلسٹ گروپ نے انتظامات بہت خوب کئے تھے۔ جیت کا ایک بندوبست یہ کیا گیا کہ بی بلاک کے متاثرین کو دسمبر کے آخری عشرے میں‌یہ کہہ کر حیران کر دیا گیا کہ "آپ کا کام ہوگیاہے"، ہم واقعی حیران تھے کہ کام کیسے ہو گیا جبکہ ہماری زمینوں‌پر اب بھی قابضین موجود ہیں۔ عرصہ سات برس سے وعدوں ہی سے بہلائے جانےوالے ایف بلاک متاثرین کو ایک بارپھر "اگلے سال میں‌سب کچھ ہو جائے گا" کا وعدہ کیا گیا۔ ۔۔۔۔۔۔ 'جرنلسٹ' کے کرتا دھرتا شاید سمجھتے تھے کہ وہ بی اور ایف بلاک والوں کو وعدوں کی زنجیروں میں باندھ کر اپنے ساتھ گھسیٹتے ہی رہیں‌گے"۔</p>
			<p>"سچ کہوں تو بی بلاک اور ایف بلاک کے چارسو سے زائد لوگ گزشتہ تین چاربرس سے حکمرانی کرنے والوں پرسخت غضب ناک تھے، اگرچہ وہ خاموش تھے لیکن ان کا غصہ چہروں سے جھلکتا اور ان کی آنکھوئوں سے چھلکتاتھا۔ وہ ان حکمرانوں کے سامنے پروگریسو سے تعلق رکھنے والے سابق صدر کے بارے میں‌سخت کلمات کہتے تھے توایک انداز میں موجودہ حکمرانوں کو وارننگ دیتے تھے کہ جس طرح انھیں‌ کلب سے نکال باہر کیا گیا، ایسے ہی آپ کو بھی کک آئوٹ کیا جائے گا لیکن بدقسمتی سے یہ وارننگ انھیں سمجھ ہی نہیں‌آرہی تھی۔</p>
			<p>"جرنلسٹ" قیادت نے بی بلاک متاثرین کے درد کو سمجھنے کی کوشش ہی نہیں‌کی، ان کے ساتھی اے، سی، ڈی اور ای بلاک والے گھر بناچکے لیکن بی بلاک والے اب تک آسمان اور زمین کے درمیان پھنسے ہوئے ہیں۔ ان کے بعد ایف بلاک کے لئے زمین بھی حاصل کرلی گئی لیکن بی بلاک والے بے چارے۔۔۔۔۔۔۔"</p>
			<p>اس کا گلا رندھ گیا اور وہ اپنا جملہ مکمل نہ کر سکا۔ پھر کچھ دیر کے توقف کے بعد بولا:</p>
			<blockquote>
				<blockquote>"شاید"جرنلسٹ" قیادت سمجھتی تھی کہ وہ چھ سو سے زائد نئے ارکان بنا کر ایف اور بی بلاک متاثرین کے غیظ وغضب کا مقابلہ کر لے گی۔۔۔ لیکن 30 دسمبر اور 18 جنوری کو جرنلسٹس کے انتظامات ایف اوربی بلاک متاثرین کے علاوہ ان لوگوں کی آندھی میں بھی زمین بوس ہو گئے جوچندچہروں‌ کی اقتدارپرستی، لالچ اور ہوس سے شدید بے زار ہو چکے تھے"۔</blockquote>
			</blockquote>
			<p>پھر کہنے لگا:</p>
			<p>"یہ برسراقتدارٹولہ اسی دن ہارگیاتھا جس روز اپنی ہی منظورکرائی ہوئی دستوری ترمیم( کوئی شخص مسلسل تین بار الیکشن نہیں‌لڑسکے گا) کو کالعدم قراردلا کر چوتھی مرتبہ بھی الیکشن لڑنے کا فیصلہ کر لیا تھا"۔</p>
		</section>
	</body>
</document>
