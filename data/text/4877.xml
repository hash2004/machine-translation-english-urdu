<document>
	<meta>
		<title>گلگت بلتستان میں تباہ کن زلزلہ پورا خطہ متاثر</title>
		<author>
			<name>عبدالجبارناصر</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/8705/</link>
			<copyright-holder>آئی بی سی اردو</copyright-holder>
		</publication>
		<num-words>1007</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>حالیہ زلزلے میں پاکستان کے جو علاقے کے شدید متاثر ہیں ان میں گلگت بلتستان بھی شامل ہے ۔وزیر اعلیٰ گلگت بلتستان حافظ حفیظ الرحمن کے مطابق 26 اکتوبر کا زلزلہ تباہ کن تھا ۔</p>
			<p>گلگت بلتستان میں 10 افراد کے جاں بحق اور 30 افراد کی زخمی ہونے کی تصدیق ہوئی ہے جبکہ 390 کے مکانات کو شدید نقصان پہنچاہے ۔مقامی میڈیا کے مطابق جاں بحق ہونے والوں کی مجموعی تعداد 14 ہے جن میں گلگت بلتستان کے 3 سینئر وکلا ء بھی شامل ہیں جو شاہراہ قرام قرم پر سفر کے دوران کوہستان میں زلزلے سے متاثر ہو کر حادثے کا شکار ہونے والی گاڑی میں سوار تھے۔</p>
			<p>مجموعی طور پر زلزلہ خطے کی تاریخ کا شدید ترین تھا ابتدائی طور پر خدشہ کا اظہار کیا جارہاتھاکہ نقصانات زیادہ ہوں گے تاہم اللہ کا شکر ہے کہ نقصانات 2005ء کے مقابلے میں بہت کم رہے ۔</p>
			<p>8 اکتوبر 2005 کے زلزلے کی شدید جھٹکے اگرچہ گلگت بلتستان میں بھی محسوس کیے گئے تاہم جانی ومالی نقصانات انتہائی کم رہا ،لیکن 26 اکتوبرکے زلزلے میں 2005 کے مقابلے میں زیادہ نقصانات ہوئے۔</p>
			<p>ماہرین فلکیات کے مطابق زلزلے کی شدت 8. 1 تھی تاہم اس کی گہرائی 198 کلو میٹرہونے کی وجہ سے نقصانات کم ہوئے۔ ماہرین کے مطابق اگر گہرائی 100 کلو میٹر کے اندر ہوتی تو پھر خوفناک تباہی ہو سکتی تھی۔</p>
			<p>2005 کے زلزلے کی شدت 7. 6 تھی لیکن اس کی گہرائی صرف 15 کلو میٹر ہونے کی وجہ سے پاکستان کے صوبہ خیبر پختونخواہ اور آزاد کشمیر میں بڑے پیمانے پر تباہی ہوئی ایک اندازے کے مطابق تقریبا ایک لاکھ افراد شہید اور لاکھوں متاثر اور لاکھوں عمارتیں مکمل طور پر زمین بوس ہوئی ۔</p>
			<p>26 اکتوبرزلزلے میں گلگت بلتستان میں لینڈ سلائیڈنگ کے باعث سڑکوں کو بھی نقصان پہنچا اور کئی علاقے ایک دوسرے سے کٹ کر رہ گئے تاہم وزیر اعلیٰ گلگت بلتستان حافظ حفیظ الرحمن اور ان کے ساتھیوں کی بہتر حکمت عملی کی وجہ سے بیشتر رابطہ سڑکیں 24 گھنٹے کے اندر بحال کر دی گئی ۔</p>
			<p>صوبائی وزیر بلدیات رانا فرمان علی کے مطابق تمام متاثرین تک ابتدائی امداد پہنچادی گئی ہے اور انہیں ہر ممکن مدد فراہم کی جا رہی ہے اور جلد ان کی بحالی کیلئے اقدام شروع کیے جائیں گے۔گلگت بلتستان میں جزوی طور پرہزاروں مکانات کو نقصان پہنچاہے ۔</p>
			<p>ضلع استور کے کئی علاقوں بالخصوص کنٹرول لائن کے قریب کے علاقوں میں جزوی نقصانات ہوئے ہیں۔ گورنر گلگت بلتستان برجیس طاہر اور وزیر اعلیٰ گلگت بلتستان حافظ حفیظ الرحمن نے زلزلے کے 27 اکتوبرکو شدید متاثرہ علاقوں غذر اور ضلع دیامرکا دورہ کر کے امدادی سرگرمیوں کاجائزہ لیاجبکہ وزیر اعلیٰ گلگت بلتستان نے زلزلے کے روز ہی ہنگامی بنیادوں پر اقدام شروع کیے اور سرگرمیوں کی خود نگرانی کی تمام ہسپتالوں میں ایمرجنسی نافذکردی اور ڈپٹی کمشنر ز کو نہ صرف متحرک کیابلکہ انہیں 24 گھنٹے گلگت میں قائم کنٹرول روم سے رابطے میں رہنے اور اپنے علاقوں کی پل پل کی اطلاع پہچانے کی ہدایت کی گئی۔</p>
			<p>ضلعی سطح پر بھی تمام عملے کو متحرک کیا گیا یہی وجہ ہے کہ 24 گھنٹے کے اندر تمام متاثرہ علاقوں کے حوالے سے حتمی اطلاعات حکومت تک پہنچی ۔</p>
			<p>زلزلے میں سب سے زیادہ تباہی ضلع غذر کے علاقے پھنڈر میں ہوئی جہاں پر 60 سے زائد مکانات مکمل طور پر تباہ ہوئے ۔ممتاز عالم دین مولانا شفیق الرحمن گلگتی اورگلگت بلتستان کے کالم نگار حمزہ گلگتی کے مطابق پھنڈر میں مرکزی جامع مسجدشہید اور اقراء اسکول کی عمارت بھی تباہ ہوئی ہے۔ غذر میں 6 افراد جاں بحق اور ایک درجن کے قریب زخمی ہوئے ہیں۔ حکومتی دعوے کے مطابق تمام افراد تک امداد پہچادی گئی ہے تاہم بعض دوردراز علاقوں کے مکینوں کے مطابق امدادی سرگرمیوں میں تاخیر کی گئی ہے۔</p>
			<p>زلزلے میں یہ بھی محسوس کیا گیا کہ خطے میں بلدیاتی ادارے فعال نہ ہونے کی وجہ سے حکومت کو سخت مشکلات کا سامنا ہوا ہے، اس لیے گلگت بلتستان کی حکومت چاہیے کہ وہ دیگر صوبوں کی طرح اس خطے میں بھی اب بلدیاتی انتخابات کو اپنی اولین ترجیحات میں شامل کرے۔ان حالات میں اگر ایک ہزار سے زائد بلدیاتی نمائندے موجود ہوتے تو جہاں امدادی سرگرمیوں میں حکومت کو مشکلات کا سامنا نہ ہوتا وہی پر بروقت اطلاعات کی فراہمی اور متاثرین تک رسائی بھی آسان ہوتی۔مجموعی طور پر زلزلے کو بعد حکومتی اقدام ماضی کے مقابلے میں بہتر رہے ہیں ،تاہم مزید بہتری لانے کی ضرورت ہے۔</p>
			<p>گلگت بلتستان میں زلزلہ عین ان دنوں میں آیا جب وہاں پر یکم نومبر کو ڈوگرہ راج سے آزادی کی مناسبت سے یوم آزادی کی تقریبات کا سلسلہ شروع ہونے جارہاتھااور مختلف سیاسی اور مذہبی جماعتوں نے تقریبات کا اعلان کیا تھا۔ گلگت بلتستان پاکستان کے زیر انتظام واحد خطہ ہے جہاں پر سال میں دو مرتبہ یوم آزادی منایاجاتا ہے۔ یکم نومبر 1947 کو گلگت بلتستان کی عوام نے اپنی مددآپ ڈوگرہ راج کے گورنر گھنسارا سنگھ کو گرفتار کر کے آزادی کا پرچم لہرایا اور 17 روز تک اسلامی جمہوریہ گلگت کے نام سے ریاست کام کرتی رہی تاہم بعد ازاں خطے کو پاکستان سے منسلک کیا گیا اور اسی یوم آزادی کی مناسبت سے یکم نومبر کو ہر سال یوم آزادی بھرپور طریقے سے منایا جاتا ہے اور یہ خطے کا سب سے بڑا ایونٹ ہوتا ہے جس میں پوری قوم پر جوش انداز میں حصہ لیتی ہے ، امکان ہے کہ زلزلے کے باعث یکم نومبر کویوم آزادی سادگی سے منایا جائیگا ۔</p>
			<p>پاکستان کے یوم آزادی 14 اگست کو بھی آزادی کی تقریبات انتہائی پرجوش انداز بھی منعقد کی جاتی ہیں اور عوام بھرپور طور پر اس میں حصہ لیتے ہیں ۔</p>
			<p>امکان یہ تھا کہ گلگت بلتستان میں مختلف سیاسی جماعتوں میں سرگرمیوں کا اضافہ ہوگا بالخصوص پیپلز پارٹی کے بارے میں یہ تاثر ہے کہ کئی ماہ کے اندورونی تنازعات کے بعد پارٹی کی تنظیم سازی ہو گئی۔</p>
			<p>ذرائع کا دعویٰ ہے کہ پارٹی کے مختلف رہنمائوں کے مابین صوبائی صدارت کیلئے کھینچا تانی کا سلسلہ اگرچہ جاری ہے تاہم امجد حسین ایڈوکیٹ کو مضبوط امیدوار قرار دیا جا رہا ہے ۔اب امکان یہ ہے کہ زلزلے کے باعث پیپلز پارٹی کی سیاسی سرگرمیاں بھی کچھ دن کیلئے مئوخرکی جائیں گی تاہم صوبائی صدارت اور تنظیم سازی کا معاملہ حل ہوگا۔</p>
		</section>
	</body>
</document>
