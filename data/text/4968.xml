<document>
	<meta>
		<title>بھارت میں خواجہ سرا پولیس انسپکٹر بن گیا</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9022/</link>
			<copyright-holder>آئی بی سی اردو</copyright-holder>
		</publication>
		<num-words>251</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>کہتے ہیں کہ ہمت جواں اور نظر منزل پر ہو تو کامیابی مل ہی جاتی ہے کچھ ایسا ہی کر دکھایا بھارت میں ایک خواجہ سرا نے جس نے اپنی پولیس کی نوکری کی خاطر 10 ماہ کی طویل عدالتی جنگ لڑی اور بالآخر وہ سب انسپکٹر کے عہدے پر فائز ہوہی گیا۔</p>
			<p>بھارتی میڈیا کے مطابق خواجہ سرا پری تھیکا یاشینی کو 10 ماہ قبل محکمہ پولیس میں سب انسپیکٹر کے عہدے کے لیے آرڈر جاری کر دیے گئے لیکن اس کے نام میں فرق کی وجہ سے آرڈر کو عدالت میں چیلنج کر دیا گیا تاہم یاشینی نے اس پر ہمت نہیں ہاری اور اپنا مقدمہ لڑا۔ اس دوران بہت سے لوگوں کی جانب سے انہیں دھمکیاں بھی ملتی رہیں لیکن اس نے کسی کی پرواہ نہیں کی اور اپنی نظر منزل پر رکھی اور آخر کار مدراس ہائی کورٹ نے اس کو سب انسپکٹر کے عہدے پر فائز کرنے کے احکامات جاری کر دیئے ہیں۔ اس کامیابی پر بہت خوش نظر آنے والے یاشینی کا کہنا تھا کہ اس نے میڈیکل ٹیسٹ اور سخت ٹریننگ  کے بعد یہ نوکری حاصل کی ہے اور آئندہ بھی وہ سخت ذہنی اور جسمانی ٹریننگ کے لیے تیار ہے جہاں اسے ہراساں کیے جانے والے ماحول کا بھی سامنا کرنا پڑ سکتا ہے۔</p>
			<p>یاشینی کا کہنا تھا کہ اسے امید ہے کہ اس کی پوسٹنگ چینائی میں ہی ہوگی لیکن اگر اسے تامل ناڈو کے کسی دور دراز علاقے میں بھی پوسٹ کر دیا گیا تو وہ اس سخت جدوجہد کے لیے بھی تیار ہے</p>
		</section>
	</body>
</document>
