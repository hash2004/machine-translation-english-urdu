<document>
	<meta>
		<title>حلوہ کہانی</title>
		<author>
			<name>فیصل حکیم</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/21770/</link>
			<copyright-holder>آئی بی سی اردو</copyright-holder>
		</publication>
		<num-words>737</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پرانے زمانے کی بات ہے کہ کسی ریاست کے بادشاہ کا انتقال ہو گیا بادشاہ کی کوئی اولا د نہیں تھی،ریاست کے قانون کے مطابق ولی عہد نہ ہونے کی وجہ سے صبح سویرے جو شخص پہلے شہر میں داخل ہونا تھا اسی کو بادشاہ بنانا تھا۔سو وزیر نے چند اہم افراد کو کہا کہ وہ شہر کے داخلی دروازے پر ڈیوٹی دیں تاکہ جو بھی شخص صبح سویرے داخل ہوں قانون کے مطابق اقتدار اس کے حوالے کیا جائے،خدا کا کرنا یوں ہوا کہ صبح سویرے ایک ایسا شخص شہر میں داخل ہوا جس کو نہ تو اقتدار کا پتہ تھا اور نہ آداب کا،لیکن حلوہ کھانے کا شوقین تھا، قانون کے مطابق اسے بادشاہ بنا دیا گیا.</p>
			<p>بادشاہ بننے کے بعد اس سے ریاست کے حوالے سے پہلا حکم جاری کرنے کا کہا گیا تو اس نے کہا کہ حلوہ پکائو خود بھی کھائو اور مجھے بھی کھلائو،وزیر اور دیگر درباریوں کے لئے یہ بات انہونی تھی لیکن وہ قانون کے مطابق حکم پر عملدرآمد کے پابند تھے،سو حلوہ کی دیگیں چڑھا دی گئی حلوہ بنا سب نے کھایا،</p>
			<p>بادشاہ نے دوسرے دن دوبارہ حکم دیا حلوہ پکائو خود بھی کھائو اور مجھے بھی کھلائو۔</p>
			<p>وزیر اور درباری حیران تھے لیکن حکم کی بجا آوری کے پابند بھی</p>
			<p>یہ سلسلہ کئی دن چلتا رہا اور اس ریاست سے نکل کر دوسری ریاستوں تک پہنچ گیا،ہمسایہ ریاست کے حکمران نے اپنی ریاست کو وسیع کرنے اور اس علاقے پر قبضہ جمانے کی حکمت عملی تیار کی، فوجوں کو سرحد پر آگے بڑھنے کا حکم دیا گیا.</p>
			<p>اگلی صبح بادشاہ کو سپہ سالار کی طرف سے آگاہ کیا گیا کہ ہمسایہ ریاست کی فوج حملے کے لئے تیار ہے حکم دیجیئے کی مقابلہ کیا جائے بادشاہ نے بات سنی اور کہا حلوہ پکائو خود بھی کھائو مجھے بھی کھلائو،سارے وزراٗ حلوے بنانے کھانے اور کھلانے میں مصروف رہے اور آخر کار دشمن نے محل بھی فتح کر لیا جہاں اسے حلوے کی دیگیں اور حلوے کھاتے ہوئے لوگ ہی ملے۔</p>
			<p>کچھ ایسا ہی حال ہماری ریاست کو بھی ہے جو آتا ہے حلوہ کھاتا ہے شور اٹھتا ہے اور پھر چپ کر کے وہ سائیڈ پر چلا جاتا ہے اور ایک اور چہرہ سامنے آتا ہے۔۔۔کچھ سمجھ نہیں آتا کیا ہو رہا ہے۔جو سنا جو پڑھا جو دیکھا اس میں مفاد اور حلوہ ہی نظر آیا کہیں اقتدار کی خواہش نے دنیا کی سب سے بڑی اسلامی مملکت کو دو حصوں میں تقسیم کر دیا تو کہیں اقتدار تو طول دینے کے لئے لوگوں کا خون بہایا گیا،، کہیں نظام مصطفیٰ اور اسلام کا نام لیکر اپنے  اپنے اقتدار کو طول دی گئی کبھی کوئی اقتدار میں آیا تو سوئس بینکوں میں اربوں ڈالر رکھنے کے الزام سامنے آئے تو کبھی سرے محل خریدنے اور لندن میں فلیٹس خریدنے کی باتیں ہوئیں،کرپشن  کے الزامات پر حکومتوں کو بر طرف کیا گیا،تو کہیں روشن خیالی اور ماڈریٹ ازم کا حلوہ پکانے کی کوشش کر کے اپنے اقتدار کو طول دیا گیا،کبھی رینٹل پاوور میں اور کبھی حج آپریشن میں کرپشن کی داستانیں سامنے آئیں،کہیں راٗ سے فنڈنگ  کا معاملہ آیا تو اب پانامہ لیکس نے ایک نئی داستان بیان کر ڈالی.</p>
			<p>مختصر یہ کہ ہر حکومت اور ہر بر سراقتدار شخص کے حلوہ کھانے اور کھلانے کے حوالے کہانیاں سامنے آئیں لیکن کبھی بھی اس حوالے سے عوام کو باتوں کے علاوہ کچھ نہیں دیا گیا،کمیشن بنے اور ختم ہو گئے کسی نے دس پرسنٹ کے الزام سجائے تو کسی نے منی لانڈرنگ کے ،کیا اس طرح حلوہ کی داستانیں زبان زد عام ہونے کے باوجود بھی ہمارے حکمرانوں کو ہوش نہیں آئے گا کہ وہ اس حوالے سے حقائق عوام کے سامنے لائیں جنھوں نے ان پر اعتبار کیا اور انہیں بار بار مسند پر بٹھایا،یا ان کی حکمت عملی صرف ہر بار حلوہ کھانے پر ہی رہے گی،کم سے کم اب تو حلوہ کھانے کی داستانیں ختم ہونی چاہیئے عوام یہ نہیں چاہتے کہ صرف پانامہ لیکس کے حوالے سے حقائق سامنے آئیں وہ یہ چاہتے ہیں کہ سرے محل،سوئس اکائونٹس اور دیگر جن ذرائع سے بھی اس قوم کے پیسے کو لوٹا گیا اس حوالے سے حقائق سامنے لائے جائیں اور لوٹا ہوا پیسہ واپس لایا جائے،لیکن اسکےلئے ضرورت ہے اس قوم کا درد رکھنے والے رہنماٗ کی جو قوم کو لوٹنے والے تمام سیاسی اور غیر سیاسی افراد اور اقتدار کے پجاریوں کا احتساب کر سکے اور اس ریاست کو اس کا حق دلا سکے جہاں کوئی حلوہ خور نہ ہوبلکہ عوام کا خدمت گزار بن کر رہے۔۔۔۔۔۔۔</p>
		</section>
	</body>
</document>
