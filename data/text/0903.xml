<document>
	<meta>
		<title>خدا کو کس نے بنایا؟ ایک سائنسی رُخ</title>
		<author>
			<name>مجیب الحق حقی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/14053/</link>
			<copyright-holder>آئی بی سی اردو</copyright-holder>
		</publication>
		<num-words>3260</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>شعور کے خوگرانسان کے لیئے خدا کا وجود ہمیشہ ایک معمّہ ہی رہا ہے اور ہر دور میں علم، منطق اور عقل کی روشنی میں خدا کو جاننے کی کاوشیں جاری رہی ہیں۔آیئے! اسی عقل، منطق ، علم اور سائنس کی دریافتوں کی روشنی میں خدا کو سمجھنے کی کوشش کرتے ہیں۔لیکن خدا کے وجود کا پیرایا سمجھنے سے پہلے وجود کی ماہیّت سمجھنا ضروری ہے کہ وجود یت خود کیا ہے!</p>
			<p>وجودکا قفس : <annotation lang="en">Cage of Existence</annotation></p>
			<p>انسان اور اس کی عقل وشعورکا موجود ہونا بذات خود ایک عجوبہ ہے۔ انسان جب کائنات کی تخلیق کے حوالے سے خدا کے وجود پر غور کرتا ہے تو اس کی عقل اس لیئے معطّل ہو جاتی ہے کہ وہ وجودیت کے پیرائے کو اپنے شعور میں ایک فطری اور سختی سے پیوست تائثر کے پرتو ہی سمجھنے پر مجبور ہے۔ انسان طبعئی وجودیت میں قید ہے او اپنے محدود شعور کے با وصف وجود کے حوالے سے اسی طبعئی وجودیت کو حرفِ آخر سمجھتا ہے۔ یہی ایسی بھول بھلیّاں ہے جس میں انسان صدیوں سے گھوم رہا ہے اور نکل نہیں پا رہا۔ جدید علوم اور نئی دریافتوں نے اس مخمصے میں اضافہ کیا ہے۔ حقیقت آشنائی کے لیئے اب کسی اچھوتی سوچ کی ضرورت ہے جو اس طبعئی وجودیت کے قفس کے قفل کو توڑدے جس میں انسانی تخیّل مقیّد ہے اور ایک عقلی اور شفّاف نقطۂ نظر سے کائنات، وجودیت اور خدا کو جانیں۔ اس کے لیئے سائنسی طریقہ کار اپنانا ہوگا کہ مفروضات <annotation lang="en">hypothesis</annotation> کا سہارا لیکر علم اورعقل کی کسوٹی پر انکوپرکھاجائے۔ آئیں ہم غور کرتے ہیں کہ ۔۔۔۔۔</p>
			<p>کیا وجود یت اورزندگی خود بھی مخلوق ہیں؟</p>
			<p>زندگی کی ساخت: <annotation lang="en">Fabric of Life</annotation></p>
			<p>وجود زندگی سے ہے اور زندگی کی ساخت ایٹم اور خلیے سے ہے۔ایک نکتہ یہ بھی مدِّ نظر رہے کہ ہر عنصر کی اکائی( ایٹم) ایک پس پردہ فطرت اور جبلّت کی خوگر ہوتی ہے۔آکسیجن اگر آگ جلاتی ہے تو کاربن اسے بجھاتی ہے۔ یہ ان کی جبلّت ہے۔ سائنس اسے خاصیّت یا <annotation lang="en">property</annotation> کہتی ہے۔ کسی بھی عنصر کی کارکردگی اس کی جبلّت کے طابع اور متعیّن حدود میں ہی ہوگی۔ منطقی طور پرکسی بھی زندگی کی حواسی اور شعوری صلاحیّت اس کو پروان چڑھانے والے بنیادی عوامل کی جبلّت کے رنگ میں ہی عیاں ہوگی۔ اس کی وضاحت اس طرح کی جا سکتی ہے کہ اگر زندگی فوٹون سے ابھرتی ہے تو کیونکہ فوٹون غیر مرئی ہے اور اس کی جبلّت بے قراری ہے یعنی یہ ایک سیماب صفت اکائی ہے جو بہت رفتار سے چلتی ہے تو اس سے متعّلق زندگی بھی غیر مرئی اور برق سے زیادہ تیز رفتار ہو سکتی ہے۔ اسی طرح عناصر اورکائناتی قوّتوں کی اکائیاں بھی اپنی جدا خاصیّتوں کے ساتھ موجود ہیں۔</p>
			<p>خلوی زندگی: <annotation lang="en">Cellular Life</annotation></p>
			<p>سائنسی دریافتیں بتاتی ہیں کہ وجود میں آنے کے بعدکائنات رفتہ رفتہ ٹھنڈی ہونی شروع ہوئی پھر ایک وقت میں زمین پر حالات ایسے سازگار ہوئے کہ پانی میں ایٹم سے بنے خلیے سے زندگی پھوٹ پڑی جس میں طویل ارتقائی منازل طے کرتے ہوئے بقول سائنسداں انسان اپنے شعور کے ساتھ جلوہ گر ہوا۔</p>
			<p>سوال یہ ہے کہ زندگی کیا ہے؟</p>
			<p>زندگی ایک فعّال اور بے چین معمّہ یا "چیز" ہے جو اپنے آپ کو خاص ماحول میں عیاں کرنے کی جبلّت رکھتی ہے۔ زندگی ایک آزاداور کھلا راز ہے جو ہر طرح کے ماحول میں ابھرنے کی صلاحیّت رکھتا ہے۔ یہ ایک غیر مرئی سچّائی اور وقوعہ <annotation lang="en">Phenomenon</annotation> ہے جو موجود ہے۔</p>
			<p>سائنس کے مطابق کائنات ایٹم سے بنی اور زندگی خَلیے <annotation lang="en">cell</annotation> میں شعور ہے۔</p>
			<p>تو پھر شعور کیا ہے؟</p>
			<p>شعور احساسِ زندگی ہے مگر سائنس کے مطابق شعور زندگی کی پہیلی کا ایک حصہ اور غیر حل شدہ عُقدہ ہے۔</p>
			<p>اب سوال اٹھتے ہیں کہ:</p>
			<p>کیا حیات صرف خلیات ہی میں محصورہے؟</p>
			<p>کیا حیات صرف اور صرف پانی سے ہی ابھر سکتی ہے؟</p>
			<p>اجنبی حرارتی اورمقناطیسی زندگی: <annotation lang="en">Alien Thermal &amp; Magnetic Life</annotation></p>
			<p>اب ایک دوسرا رخ بھی دیکھئے۔سائنس کے نظریئے کے مطابق کائنات بگ بینگ سے وجود میں آئی ۔ اس نظریئے کا سادہ سا تجزیہ کریں توظاہر ہوتا ہے کہ اس ابتدائی وقت میں نہ صرف توانائی اور قوّتیں موجود تھیں بلکہ ہر طرح کے مادّے، اجرام فلکی اور ہر طرح کی حیات اور فطری قوانین بھی آپس میں ضم تھے۔ شروع میں ہر طرف آگ تھی جو ٹھنڈی ہونا شروع ہوئی اورجوں جوں کائنات پھیلی تو رفتہ رفتہ تمام چیزیں عیاں ہوتی گئیں۔سمجھنے کی بات یہ ہے کہ اس دوران زندگی کی سچّائی بھی ایک غیر مرئی صورت میں موجود رہی ہوگی اور مختلف ادوار میں قدرتاً مختلف صورتوں میں عیاں ہو ئی ہوگی۔ کیا ایسا ممکن نہیں کہ جس طرح عناصر خلیات بناتے ہیں اسی طرح کچھ مخصوص پارٹیکل یا قوّتیں مل کر ایسی چیز بناتے ہوں جس میں ایک بالکل جدا پیرائے کی حیات اور شعور ابھرتے یا ظاہر ہوتے ہوں ! پانی سے پہلے کیا زندگی توانائی ، قوّت اور حرارت کے پیرائے جیسے روشنی یا ثقل سے پیدا ہو کر کسی اجنبی شعور کے ساتھ ارتقاء پذیر نہ ہوئی ہوگی؟ ہم کس منطق یا علم کے تحت ایسی حیات کو مسترد کریں گے جو شاید کائنات کے کسی گوشے میں موجود بھی ہو۔</p>
			<p>سوال یہ ہے کہ: ایسا کیوں نہیں ہوا ہوگا؟</p>
			<p>کیونکہ زندگی موجودہ دور میں بھی زمین پر آتش فشانی ماحول میں ایک اچھوتے پیرائے میں خود کو ظاہر کر رہی ہے لہذٰا ثابت ہوتا ہے کہ زندگی میں خود کو آتشی ماحول میں عیاں کرنے کی قوّت ہمیشہ سے موجود ہے ۔ ہماری زمین پر ہی سمندر کی گہرائی میں آتش فشانی وینٹ میں حالیہ دریافت شدہ ٹیوب وارم جو سورج کی روشنی کے بغیر زندہ ہیں اور توانائی حاصل کرنے کے لیئے کیمیکل پر انحصار کرتے ہیں ایک عجوبہ ہیں۔ یہ شعاعِ ترکیبی <annotation lang="en">photosynthesis</annotation> کے بجائے کیمیا ترکیبی <annotation lang="en">Chemosynthesis</annotation> سے توانائی حاصل کرتے ہیں اور دلچسپ امر یہ ہے کہ گو کہ دونوں طریقوں میں کاربن ڈائی آکسائڈ اور پانی استعمال ہوتے ہیں لیکن کیمیا ترکیبی میں آکسیجن کے بجائے سلفر خارج ہوتی ہے۔</p>
			<annotation lang="en"><p>Instead of photosynthesis, vent ecosystems derive their energy from chemicals in a process called "chemosynthesis." Both methods involve an energy source ( 1 ), carbon dioxide ( 2 ), and water to produce sugars ( 3 ). Photosynthesis gives off oxygen gas as a byproduct, while chemosynthesis produces sulfur.</p></annotation>
			<annotation type="url"><p>http://science.nasa.gov/science-news/science-at-nasa/2001/ast13apr_1/</p></annotation>
			<p>اس سے ہمارے اس نظریہ کو تقویت ملتی ہے کہ کائنات میں حرارت اور روشنی سے مختلف حیات کاعیاں ہونا بعید از قیاس نہیں کیونکہ اِس وقت زمین پر معتدل حالات میں بھی مذکورہ بالا زندگی کا ایک نئی طرزمیں ظاہر ہونا زندگی کی اپنی طاقتور اور ہمہ جہت جبلّت اور وصف کا مظہر ہے۔ یعنی زندگی کا وقوعہ <annotation lang="en">of Life Phenomenon</annotation> مختلف ماحولیات میں اپنے آپ کو ظاہر کرنے کی صلاحیّت رکھتا ہے۔ گویا یہ کثیر الجہت <annotation lang="en">dimensional Multi</annotation> ہے۔ ایک منطقی بات یہ سامنے آتی ہے کہ اگر زندگی کی جہتیں ایک سے زیادہ ہونگی تو وجود کی ماہیّت بھی مختلف ہو سکتی ہے۔ کیونکہ ان کی آفرینش کے جبلّی پیرائے غیر طبعئی اورعام انسانی حواس سے ماورا ہونگے لہذٰا اس بنیاد پر پیدا ہونے والی زندگی بھی اپنے وجود کے حوالے سے انسان کے لیئے نہ صرف غیر مرئی ہوگی بلکہ انسانی حواس سے ماورا ہوگی۔ جیسے ثقل، مقناطیس، روشنی سے منسلک زندگی نامعلوم پیرایوں میں موجود ہو سکتی ہے۔ وہ اپنے اپنے وجودی پیرائے میں زندہ ہونگی اور اپنے اپنے شعوری اور عقلی دائرے میں علمی ارتقاء کی طرف گامزن بھی ہو سکتی ہیں۔ یعنی انسان ہی اپنے علم کے تئیں کائناتی زندگی کی ابتدا کوپانی تک محدود سمجھتا رہا ہے جبکہ حقیقت اس کے خلاف بھی ہو سکتی ہے۔</p>
			<p>مشترک اور مختلف جبلّت : <annotation lang="en">Common &amp; Diverse Intrinsic</annotation></p>
			<p>ایک سوال یہ اٹھتا ہے کہ زندگی کے لیئے مانوس ماحول ہائیڈروجن اور آکسیجن کے ملاپ سے پیدا ہوا تو اور دوسرے عناصر کے ملاپ سے کیوں نہ پیدا ہوا۔اس کی وجہ یہ ہو سکتی ہے کہ یہ دو عناصر ایک ایسی چیز بناتے ہیں جس کی جبلّت سے زندگی کی مختلف جہتوں میں سے کوئی ایک جہت مانوس یا ہم آہنگ <annotation lang="en">Compatable</annotation> ہے جس کی وجہ سے حیوانی زندگی پانی میں نمودار ہوئی۔ ہم اس لیئے اس زندگی کو بآسانی پہچانتے ہیں کہ زندگی اورہمارے ذہن ودماغ ایک ہی مشترک خلوی منبع <annotation lang="en">cellular origin</annotation> سے ابھریں ہیں اور یہ فطری اور جبلّی طور پرآپس میں ہم آہنگ ہیں ۔ اسی طرح جب تخلیقی جبلّت مختلف ہوگی تو کسی غیر عنصر یا توانائی وحرارت سے متعلّق زندگی کا ادراک جبلّی ہم آہنگی کے فقدان کی وجہ سے ہمارے ذہن اور حواس سے ماوراء ہوگا اور وہ ہمارے لیئے معدوم اور "بے وجود " ہی رہے گی۔ اس کا منطقی اور اصولی نتیجہ یہ نکلتا ہے کہ ہر نامعلوم پیرائے کی زندگی ہمارے لیئے طبعئی طور پر معدوم رہے گی۔</p>
			<p>شعورکی قسمیں : <annotation lang="en">Forms of Conciousness</annotation></p>
			<p>اسی کرّۂ ارض پر خلیات پر مبنی حیات جانور، پرند، حشرات الارض ،درختوں اور پھولوں کی شکل میں بھی موجود ہے جو شعور کے حامل ہیں اور جوڑے <annotation lang="en">pairs</annotation> بھی رکھتے ہیں ، گویا خلوی حیات کے کئی متوازی نظام ہمارے سامنے رواں دواں ہیں مگر اس کے باوجودابھی انسان ان کے شعور اور آپس کے روابط کی حقیقت نہیں جان پایا جس سے انسان کی کم علمی بھی عیاں ہے۔ ثابت یہی ہوتا ہے کہ جب خلوی حیات اور اس سے منسلک شعور کی لا تعداد قسمیں ہمارے سامنے ہیں تو غیر خلوی حیات اور اس سے منسلک شعور اوروجود بعید از قیاس کیسے ہو سکتے ہیں۔</p>
			<p>دیکھنا یہ ہے انسان کیوں کسی اجنبی پیرائے کی حیات کی تصدیق نہیں کرپاتا؟</p>
			<p>وجود کا دائمی ذہنی ادراک: <annotation lang="en">Constant Mental Perception of Existense</annotation></p>
			<p>اگر زندگی کسی توانائی مثلاً فوٹون <annotation lang="en">Photon</annotation> سے آشکارہ ہو تو کیا ہم یہ جان سکتے ہیں کہ:</p>
			<p>اس کے شعور کے پیرا میٹر کیا ہونگے؟ اس کے حواس کس طرز کے ہونگے؟ اس کی قوّتوں کے پیرائے کیا ہونگے؟</p>
			<p>اُس طرزِحیات کے ارتقاء کے مراحل کیسے ہونگے اور اس کی عقل اگر ہوئی تواسکی ماہیّت کیا ہوگی؟</p>
			<p>یقیناًہم یہ نہیں جان سکتے۔ اس کی وجہ یہ ہے کہ وجود کے حوالے سے ہمارے تصوّر اور تخیّل کے پیرائے ہماری اساس یعنی خلوی حیات <annotation lang="en">cellular life</annotation> سے نتھی یا منسلک ہیں ،ہمارے ذہن میں وجود کا متعیّن ادراک فطری طور پر طبعئی ہے۔ ہم کبھی بھی کسی اجنبی وجودیت یا اجنبی زندگی کے حقیقی پیرائے <annotation lang="en">Alien Life Parameters</annotation> کو اپنے تخیّل کے فطری خلوی پیرائے <annotation lang="en">Cellular Thought Parameters Natural</annotation> میں رہتے ہوئے نہیں سمجھ سکتے ، کیونکہ یہ آپس میں مانوس اور ہم آہنگ <annotation lang="en">compatible</annotation> نہیں ہیں۔ اسی اساسی خلوی جبلّت کے پرتوہمارے ذہن میں وجود یت ایک خاص طبعئی پیرائے میں اس سختی سے ثبت ہے کہ یہ ادراک <annotation lang="en">perception</annotation> اب ایک جنّیاتی ورثے <annotation lang="en">Genetic Heritage</annotation> کی طرح ہر خاص و عام کا مستقل ذہنی وصف بن چکا ہے۔ تمام انسان بشمول اسکالر اور سائنسداں اپنے اطراف کے پُر اثر طبعئی ماحول کے پیدائشی اور مستقل اسیر ہوتے ہیں اوروجود اور عمل سے منسلک خیالات اور احساسات بھی خلوی شعور کے زیرِ اثر ایک خاص طبعئی تائثر کے آفاقی دائرے میں گردش کرتے ہیں۔ اسی لیئے ہمارے لیئے کسی اجنبی پیرائے میں زندگی کا وجود ذہناً ناقابل قبول ہو جاتا ہے۔ اپنے شعور اور عقل کے با وصف ہم یہ نتیجہ تو اخذ کر سکتے ہیں کہ زندگی مختلف نہج <annotation lang="en">Dimensions</annotation> میں ظاہر ہو سکتی ہے یا ہوئی ہے لیکن جبلّی ہم آہنگی کے فقدان کی وجہ سے کیونکہ ہم اپنے تجربات، عقل اور علم کی روشنی میں کسی غیر خلوی حیات کی نمو پذیری کی تصدیق نہیں کر پاتے اسی لیئے ہم اس کو اپنی عقل کے پرتو مسترد کرتے رہے ہیں۔</p>
			<p>خلوی شعور کے حوالے سے یہ واضح رہے کہ آگ سے ابھرنے والی زندگی اور اس کے شعوری پیرائے آتشی اور برقی جبلّت سے آشکارا زندگی کا شعور بھی برقی شعور ہی کہلائے گاکیونکہ اس کی اساس برق ہوگی جبکہ روشنی کے پیرامیٹر کی زندگی کا شعور شُعاعی شعور ہوگا۔ ایسی کسی حیات یا وجود کی طبعئی یا سائنسی تصدیق فی الوقت ممکن نہیں بلکہ ان کی قبولیت ایمانیات اور عقائدکے زیر اثر ہی ہو سکتی ہے ۔</p>
			<p>وجودیت کے پیرائے : <annotation lang="en">Parameters of Existence</annotation></p>
			<p>اس بحث سے صرف یہ اخذ کرنا تھا کہ ہم جسے وجود کہتے ہیں وہ ایک مخصوص احساس یا تائثرہے جو ہم کو کسی ایسی ہستی یاچیز کا ادراک دیتا ہے جس کا تعلّق کسی یکساں،مختلف یا منفردحیات سے ہوسکتاہے۔ یہ بھی واضح ہوا کہ کائنات میں موجود مختلف عناصر اور توانائیوں میں حیات کے ابھرنے کے مواقع منطقی بنیاد پر دور از کار نہیں۔ گویا وجود مختلف دائروں میں مختلف جہتوں میں جلوہ گر ہو سکتا ہے۔ اس طرح وجود کے ایک دائرے میں رہائش پذیر حیات دوسرے دائرے کی حیات سے جدا خصوصیت کی حامل ہوگی۔ ان کا آپس میں ربط ان کے بنیادی اجزاء کی باہمی ہم آہنگی پر منحصر ہوگا۔</p>
			<p>ہم نے ابھی یہ سمجھا کہ موجود ہونے کے بہت سے پیرائے یا رنگ ہو سکتے ہیں اور یہ مختلف دائروں میں عیاں ہو سکتے ہیں۔ کائنات اور خود انسانی تمدّن میں جاری نظم ایک آفاقی حقیقت ہے اس کے بموجب یہ قیاس کرنا منطقی ہوگا کہ وجود یا موجود ہونے کے کائناتی نظام پر حاوی کوئی نظام ہو سکتا ہے جو وجودیت کو مختلف پیرائے اور رنگ دینے کی صلاحیّت رکھتا ہو ورنہ مختلف طبعئی حیات کا ہونا غیر حقیقی ہو جائے گا۔ اب اگر ایسا ہے تو یقیناً وہ حیات یانظم یا قوّت، جس نے وجود کے دائرے تخلیق کیئے جس میں انسان ایک ذہنی قید خانے میں ہے ، تمام موجود کائناتی حیات سے انتہائی جدااور برتر ہوگی ۔ جب ہم ایک وائرلیس ریموٹ کے ذریعے بہت دور سے کسی مشین کو کنٹرول کرتے ہیں تو بظاہر کوئی واسطہ نظر نہیں آتا لیکن درحقیقت وہ مشین ایک نہ نظر آنے والے نظام سے منسلک ہوتی ہے۔ ایک لا علم کے لیئے یہ ایک عجوبہ یا <annotation lang="en">Baffle</annotation> ہوگا جبکہ جاننے والوں کے لیئے یہ ایک مربوط نظام ہے۔بالکل اسی طرح انسان ا طراف میں مخفی نظام ہائے کائنات کی ہیّت سمجھنے میں مشغول تو ہے لیکن مکمّل نظم <annotation lang="en">System</annotation> کو ابھی تک سمجھنے سے قاصر اور حقیقی کائناتی نظام سے بہت حد تک لاعلم ایک مخلوق ہے ۔ مختصراً ،اگر کائنات ایک تخلیق ہے تو اس میں موجود زندگی بھی ایک تخلیق ہی ہے اور انسان کے شعور کے بموجب وجودیت بھی ایک غیر مرئی مخلوق ہوئی الّا یہ کہ جدید علوم عملی طور پر <annotation lang="en">Practically</annotation> یہ ثابت کر دیں کہ عدم سے وجود یا نیست سے ہست <annotation lang="en">things from nothing</annotation> خود بخود کیسے ظاہر ہوتا ہے۔ کیونکہ اچانک تخلیق <annotation lang="en">spontaneous creation</annotation> کو جدید سائنسداں اور اسکالر زندگی اور شعور کو عجوبہ اور حیران کن ہی قرار دیتے ہیں۔</p>
			<p>وجودِ خدا کی حقیقت: <annotation lang="en">Reality of Existence of God</annotation></p>
			<p>وجود ایک ذہنی تائثر ہے جس کی وجہ سے ہم موجود ہونے کو ہی وجود گردانتے ہیں کیونکہ ہماری نمو پذیری شعور کے احساسِ وجود میں ہوتی ہے۔ خدا ایک ایسی ہستی ہے جس نے یہ نظام تخلیق کر دیا جس میں موجودہونے کا شعور ہی زندگی کہلایا۔ ہمارا خلوی شعور وجود کا ایک فطری طبعئی تاٗثر ہمارے ذہن میں تخلیق کیئے رہتا ہے۔ انسان خدا کو سمجھنے کی کوشش وجود اور عدم وجود یا حاضر اور غائب کے اُنہی طبعئی پیرایوں میں کرتا ہے جو خلوی شعور کے بموجب مستقل فطری تاٗثر بن چکے ہیں۔ یہ سوال کہ خدا کو کس نے بنایا تجسّس میں اسی فطری تائثر سے اٹھتا ہے اور انسان خدا کو بھی اپنی طرح کی زندگی اور وجودکا خوگر سمجھتے ہوئے جاننے کی کوشش کرتا ہے جو کہ خدا کے حوالے سے ایک غیر حقیقی تصوّر <annotation lang="en">illusion</annotation> ہے۔ خدا یقیناً ایک زندہ ہستی ہے لیکن اس ہستی کا پیرایہ کیا ہوگا اُسکو انسان اپنی عقل کی خلوی ساخت <annotation lang="en">Cellular Based Wisdom</annotation> کی وجہ سے سمجھنے کا مکلّف ہی نہیں ہے۔</p>
			<p>دیکھیئے بجلی یا برق <annotation lang="en">Electric</annotation> کی ساخت کی بھی ایک جبلّت ہے جس کو قابو کر کے انسان نے کمپیوٹر اور روبوٹ بنا کر ان کو مصنوعی زندگی اور مصنوعی عقل دی۔جس طرح انسان کے تخلیق کردہ الیکٹرانک ماحول میں مقیّد کوئی سپر روبوٹ بھی اپنی برقی <annotation lang="en">Electronic</annotation> جبلّت کی محدودیت اور نامانوس جبلّی ساخت کی وجہ سے خلوی زندگی <annotation lang="en">Cellular life</annotation> کے پیرائے نہیں سمجھ سکتا بلکہ اس کی رمق تک نہیں پہنچ سکتا، اسی طرح انسان خدا کو طبعئی اور خلوی پیرایوں میں مقیّدرہ کرشاید کبھی نہ سمجھ پائے۔ ریڈار ایک مصنوعی "حواس" کا خوگر نظام ہے کہ اس سے خارج ہونے والے سگنل کسی جسم سے ٹکرا کر اس کا الیکٹرونک تاٗثر لیکر واپس آتے ہیں اور اس کی موجودگی کو ظاہر کرتے ہیں لیکن اسٹیلتھ تکنیک <annotation lang="en">Stealth Technology</annotation> اس کو غیر موٗثر کر دیتی ہے۔یعنی اگر چار جہاز اُڑتے آرہے ہیں اور ان میں ایک اسٹیلتھ ساخت کا ہے تو ریڈار صرف تین جہاز دکھائے گا۔ اسٹیلتھ نظام سے آراستہ کوئی جسم اس کو نظر نہیں آئیگا۔ گویا جہاز، ایک ٹھوس جسم کھلی فضا میں موجود ہوتا ہے لیکن ایک مقیّدماحول یعنی ریڈار کے کنٹرول روم ، یعنی کسی خاص پیرائے میں موجود سے معدوم ہو جاتا ہے۔ یہی صورتحال انسان کے حواس اور تخیّلات کے بموجب خدا کے وجود کی ہے کہ انسان سب کچھ دیکھ سکتا لیکن خدا کو نہیں کیونکہ کائنات کا ماحول اسی ریڈار کے کنٹرول روم کی طرح ہے جس میں انسان اپنے حواس کے طابع ہر چیز کا شعور حاصل کر سکتا ہے جبکہ خدا کسی نامعلوم اسٹیلتھ جیسے پیرائے میں رہ کر ہر چیز پر حاوی ہے۔! اگر خدا اس طبعئی ماحول سے کسی ایسے پیرائے میں بھی منسلک ہوتا جس کا فی الوقت انسان کو علم ہے توانسان اب تک خدا کے وجود کا پیرایہ جاننے کی طرف پیش قدمی کر چکا ہوتا۔ در حقیقت میٹافزکس جوں جوں فزکس میں ضم ہوتی رہے گی خداکو سائنسی طور پر قبول کرنے کے مواقع اتنے ہی بڑھیں گے۔</p>
			<p>منکرین کے مخمصے : <annotation lang="en">Confusion of</annotation></p>
			<p><annotation lang="en">Nonbelievers</annotation></p>
			<p>الحاد دراصل کائنات اور وجود کی حقیقت کی تلاش میں سرگرداں سوچتے ہوئے انسانی ذہن کا مخمصہ ہے اور بس! کیونکہ کوئی بھی بڑے سے بڑا منکرِ خدا خواہ وہ کوئی عظیم اسکالر یاسائنسدان ہی کیوں نہ ہو آج بھی کائنات اور زندگی کیے عجوبے کی تشریح خدا کو خارج کر کے نہیں کر سکا۔ ان کے پاس نہ زندگی اور شعور کی سائنسی وضاحت ہے اور نہ ہی انسانی جذبات و خیالات کے اجراء کی توضیح ہے۔ علم، عقل اور منطق کے سہارے سائنسی نظریات کا دفاع کرتے ہوئے جہاں بے بس ہو جاتے ہیں تو کچھ اس طرح کہہ دیتے ہیں کہ یہ ایک حیران کن مسٹری ہے جس کا پتہ کبھی چل جائے گا۔سائنس کی محدودیت اس بات سے ہی عیاں ہے کہ یہ صرف ان سوالات کا جواب دیتی ہے جوکیا اور کیسے سے شروع ہوتے ہیں اور بہت سے انتہائی ضروری " کیوں " سے شروع ہونے والے سوالات کا جواب نہیں دی سکتی بلکہ لفظ کیوں اس کی لغت سے ہی خارج ہے۔</p>
			<p>سائنس آج بھی جن سوالوں کے جواب نہیں دے سکتی ان میں سے چند یہ ہیں۔</p>
			<p>کائنات عدم سے خود بخود کیسے ظاہر ہوئی؟ کائنات کیوں بنی؟</p>
			<p>بگ بینگ سے پہلے کیا تھا؟ کائنات میں ہر جگہ ایک نظم کیسے ہے؟ اور کیوں ہے؟</p>
			<p>زمین کے ہر گوشے میں پیدا ہونے والی زندگی اپنے گروپ میںیکساں اور آفاقی جبلّت کیوں رکھتی ہے؟</p>
			<p>بے پایاں علوم بھی کیا بگ بینگ سے قبل موجود تھے؟ ان کا منبع کیا ہے؟</p>
			<p>زندگی کیا ہے اور کیوں ہے؟ شعور کیا ہے اور کیوں ہے؟</p>
			<p>اچھے برے خیالات کا اجراء کہاں سے اور کیوں ہوتا ہے؟ وغیرہ وغیرہ</p>
			<p>جدید علوم خدا کا متبادل پیش کرنے میں کھلے ناکام ہیں اسی لیئے ہراسکالر، فلاسفراور ہر دہریہ کسی بھی مباحثے میں مذکورہ بالا سوالات کے جوابات سے اپنی لاعلمی کا اعتراف کرتا ملے گا ،جس کا مطلب یہ ہے کہ سائنس اپنی محدودیت کی وجہ سے انسان کی صرف خادم بن سکتی ہے رہنمانہیں۔</p>
			<p>ان گزارشات سے یہ امید کی جا سکتی ہے کہ خدا کے ناقدعقلی ، منطقی اور سائنسی طور پرکسی حد تک یہ جان چکے ہونگے کہ موجودہ فزیکل پیرایوں میں یہ سوال کہ خدا کو کس نے بنایا غیر متعلّق <annotation lang="en">Irrelevant</annotation> ہو جاتا ہے۔ اس کے بجائے جو سوالات ابھرتے ہیں وہ یہ ہیں کہ:</p>
			<p>انسان کیوں ہے؟ کیسے بنا ؟ کس نے بنایا؟..........................</p>
			<p>ذرا سوچئے!</p>
			<p>( خدائی سرگوشیاں سے ماخوذ)</p>
		</section>
	</body>
</document>
