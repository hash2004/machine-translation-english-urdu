<document>
	<meta>
		<title>لاہورکا تھیئٹر: قیامِِ پاکستان سے۱۹۷۰ئ تک</title>
		<author>
			<name>محمد سلمان بھٹی</name>
			<gender>Male</gender>
		</author>
		<publication>
			<name>Bunyad, Volume 4</name>
			<year>2013</year>
			<city>Lahore</city>
			<link>https://gcll.lums.edu.pk/sites/default/files/14_muhammad_salman_bhatti_bunyad_2013.pdf</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<num-words>5194</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>تقسیم سے قبل اردو تھیئٹراپنے خدوخال واضح کرنے میںکسی حد تک کامیاب تو ہو چکا تھا لیکن یہ ہندوستانی تھیئٹر تھا۔ تقسیم کے بعد ادیب بھی تقسیم ہو گئے اور اپنی پہچان اوربقا کی نئی جنگ شروع ہوئی اور قومی ثقافتی جہت کی تشکیل کے خیال نے بھی جنم لیا۔ ایسی صورت میں اردو تھیئٹر کی سرگرمیوں میں وقتی ٹھہرائو آیا۔ تقسیم کے فوراً بعد ہمیں لاہور میںاُردوتھیئٹر کی کسی سرگرمی کا ثبوت نہیں ملتا۔ اس کی چند وجوہات ہو سکتی ہیں جو ذیل میں درج ہیں:</p>
			<list>
				<li>تقسیم سے قبل لاہور کی تھیئٹر کمپنیوں کے مالکان زیادہ ترہندو یا پارسی حضرات تھے۔ اسی لیے تقسیم کے بعدیہ تمام حضرات اپنی کمپنیوں اورسازو سامان سمیت بھارت چلے گئے۔</li>
				<li>لاہور کی جن تھیئٹر کمپنیوں کے مالکان مسلمان تھے ان میں بھی زیادہ تر ہندو کام کرتے تھے۔ لہٰذاتقسیم کے بعد وہ لوگ بھی بھارت نقل مکانی کر گئے اور یہ کمپنیاں خود بخود ختم ہو گئیں۔</li>
				<li>مذہبی سوچ نے بھی اُردوتھیئٹر کو متاثر کیا کیونکہ مصوری، ناچ، اور موسیقی تھیئٹر کا حصہ رہے اس وجہ سے بھی اسے قبولِ عام نہ ہوا۔</li>
				<li>ھیئٹر کسی حد تک پارسیوں اورہندوئوں سے منسوب تھا چنانچہ مذہبی نفرت اور پھران کی جانب سے تقسیم کے وقت ہونے والی قتل و غارت گری نے بھی اردو تھیئٹر کو نقصان پہنچایا۔</li>
				<li>تھیئٹر کے لیے تماشائی جزو لاینفک ہے۔ مہاجرین کے مسائل کے حل کے معاملات اتنے پیچیدہ تھے کہ لوگ فوراً کسی تفریح پر آمادہ نہ تھے۔</li>
				<li>حکومتی اداروں کی تشکیل ناگزیرتھی جبکہ ثقافتی ادارے کا قیام تونئے سرے سے تعمیر کا متقاضی تھا۔</li>
				<li>گورنمنٹ کالج لاہور کا تھیئٹراپنی مضبوط روایت کے ساتھ موجود تو تھا مگریہاںکا تھیئٹر انگریزی تھا اور یہ روایت اتنی مستحکم تھی کہ اُردو تھیئٹر کے لیے بھی تراجم کا سہارا لینا پڑا۔
				لاہور میں تقسیم کے فوراً بعد تھیئٹر کی سرگرمیوں کا ذکر کرتے ہوئے نعیم طاہر لکھتے ہیں:
				<blockquote>
					<p>لاہور میں گورنمنٹ کالج ڈرامے کا مرکز بنا۔ اور جیسے دوستوں کی زبانی معلوم ہو سکاہے، پہلا ڈرامہ تقسیم کے بعد ۱۹۴۸ئ میں <annotation lang="en">LIBEL</annotation> ہوا۔</p>
				</blockquote>
				</li>
			</list>
			<p>لاہور میںاُردو تھیئٹر کی ابتدا کب ہوئی اس سلسلے میںعشرت رحمانی اور صفدر میر کے حوالے پیشِ خدمت ہیں۔ بقول عشرت رحمانی:</p>
			<blockquote>
				<p>میں نے سب سے پہلے سنہ ۱۹۴۹ئ میں آغا حشر کے ڈرامے کو ایڈٹ کر کے اس کی ریہرسل شروع کی تب ہماری فلم کی مشہور اداکارہ صبیحہ خانم کوہیروئن اور ایوب رحمانی کو ہیرو کا کردار دیا۔ یہ ڈرامہ رستم و سہراب تھا اور یہ دو ڈھائی گھنٹے کا ڈرامہ تھا۔ یہ ڈرامہ <annotation lang="en">Y.M.C.A.</annotation> ہال میں چار پانچ دن چلا۔</p>
			</blockquote>
			<p>صفدر میر کہتے ہیں:</p>
			<blockquote>
				<p>میں نور محمد جو کہ کسی تھیئٹر کمپنی میں ملازم تھا اور کامک کردار کرتا تھا۔ اس کی بیوی گلوکارہ تھی یہ تقسیم کے بعد قصور آیا یہاں اس نے اپنی پہلی پرفارمنس دی۔ چوہدری دتہ نے اس تھیئٹر کو بنایا لیکن قصور کے لوگوں نے اس کھیل کو پسند نہیں کیا اور وہ لاہور آگیا یہاں اس نے مال روڈ کے قریب سنیما میںپرفارمنس دی جس میں رفیق انور نے ناچ کیا اور نور محمد نے کامک کردار ادا کیا۔</p>
			</blockquote>
			<p>ان دو حوالوں کی روشنی میں تقسیم کے بعد ہمیں لاہور میں اُردوتھیئٹر کی یہ دوسرگرمیاں ہی دکھائی دیتی ہیں۔ صفدر میر نے جو کوائف اپنے انٹرویو میں بیان کیے ہیں ان سے یہ تو معلوم ہوتا ہے کہ نور محمد ۱۹۴۹ئ میں قصور آیا اور کھیل پیش کیا لیکن یہ معلوم نہیں ہوتا کہ اس نے لاہور میں کس سال تھیئٹر کیا۔ اس لیے ہم کہہ سکتے ہیں کہ لاہور میںتقسیم کے بعد اُردو تھیئٹر کی پہلی سرگرمی، ۱۹۴۹ئ میں ’آغا حشر‘ کا کھیل ”رستم و سہراب“ تھی۔ اس کھیل کے ہدایت کار ’عشرت رحمانی‘ تھے اور یہ کھیل <annotation lang="en">YMCA</annotation> ہال میں پیش کیا گیا۔</p>
			<p>۱۹۴۹-۵۰ئ میں لکھنؤ سے ایک فوجی یونٹ <annotation lang="en">PMC (Pakistan Medical Corps)</annotation> بھی لاہور آیا۔ اس فوجی یونٹ نے ماسٹر رحمت کا کھیل ”ستی وحشیاں“، ’آغا حشر‘ کا ”صیدِ ہوس“، امتیاز علی تاج کا ”انار کلی“ اورحکیم احمد شجاع کا کھیل ”باپ کا گناہ“ پیش کیے۔ یہ کھیل اس یونٹ کے لوگ اپنے فوجیوںکے لیے پیش کرتے تھے۔ فوجیوں کے علاوہ اس گروپ میںرحمان، سلیم رضا، نادرہ، شاہدہ، محسن رضوی اور نذیر ضیغم بھی شامل رہے۔۵ اس یونٹ کے علاوہ عشرت رحمانی نے بھی آغا حشر کے کچھ کھیل کرنے کی جسارت تو کی لیکن وہ اسے جدید تقاضو ںاور اپنے ملکی معاشرتی و ثقافتی مزاج سے ہم آہنگ نہ کر سکے، اسی لیے کامیاب نہ ہو سکے۔ البتہ بھارت میں روایتی تھیئٹرتقسیم کے کچھ ہی عرصے بعد جدید تھیئٹر کی صورت اختیار کر گیا کیونکہ وہاںتھیئٹر کی روایت کو جدت میں ضم کر دیا گیا۔ اس میں ان کی اپنی روایات سے محبت، پاسداری اورمذہبی رجحان کے علاوہ حکومتی سطح پر مالی معاونت اور اسے صنعت کا درجہ دینے کی کوششوں کا بھی بہت دخل تھا۔</p>
			<p>میں پاکستان آرٹس کونسل وجود میں آئی لیکن وسائل نہ ہونے اور بعض سیاسی مسائل کی وجہ سے یہ ادارہ ابتدائی چند سالوں تک اپنی حدود کے تعین ہی میں مصروف رہا۔ لاہور میں ان دنوں اُردوتھیئٹر کی سرگرمیاں بہت محدود تھیں، بس روایتی طرز پر عشرت رحمانی نے آغا حشر کے کھیل اور <annotation lang="en">PMC</annotation> نے امتیاز علی تاج، حکیم احمد شجاع اور ماسٹر رحمت کے کچھ کھیل پیش کیے، لیکن یہ روش زیادہ دیر تک قائم نہ رہ سکی۔ اس وقت اردو تھیئٹر بھی نئی مملکت جیسا نوزائیدہ ہی تھا۔ جیسے ہی روایتی تھیئٹر سے ہاتھ کھینچا گیا گورنمنٹ کالج لاہور کے طلبائ و اساتذہ میدان میں اترے۔ ویسے تو اس ادارے میں انگریزی تھیئٹر پر ہی زور صرف کیا گیا لیکن اس انگریزی تھیئٹر نے اردو تھیئٹر کے لیے راہ ہموار کرنے میں کسی نہ کسی طور مدد ضرور کی۔ کمال احمد رضوی لکھتے ہیں:</p>
			<blockquote>
				<p>گورنمنٹ کالج کی کلب نے بھی محض انگریزی ڈراموں پر اکتفا کیا۔۔۔ البتہ گورنمنٹ کالج کی ڈرامائی روایت سے اتنا فائدہ ضرور پہنچا کہ وہاں سے فارغ التحصیل طلبائ کو ڈرامائی شعور ضرور حاصل ہوا اور ان میں سے بعض آج کے اُردو تھیئٹر کے لیے سنگ میل ثابت ہوئے۔</p>
			</blockquote>
			<p>اس دور میں تھیئٹر کوشوقیہ افرادنے پروان چڑھایا۔ اس ادارے کے افراد اعلی تعلیم یافتہ ہونے کے ساتھ ساتھ کسی حد تک مغربی ڈرامائی ادب، تھیئٹر کی تکنیک اور فنی باریکیوں سے بھی آگاہ تھے۔ ان میں صفدر میر، امتیاز علی تاج، صوفی غلام مصطفی تبسم، ڈاکٹر محمد صادق اور رفیع پیرکے نام قابل ذکر ہیں۔ اس ادارے میںانگریزی تھیئٹر کی حوصلہ افزائی اور اردو تھیئٹر کی ابتدا میں تاخیر کی چار اہم وجوہات ہو سکتی ہیں:</p>
			<list>
				<li>نوآبادیاتی نظام کی روایت کے پروردہ ادارے میں انگریزی کی حوصلہ افزائی</li>
				<li>ہندوستان میں اردو تھیئٹر کی بیمارسماجی روایت</li>
				<li>تھیئٹر کی اہمیت سے آگاہی نہ ہونا </li>
				<li>ہندوستان میں اردو تھیئٹرکا کمتر سماجی مرتبہ</li>
			</list>
			<p>ڈاکٹر خالد سعید بٹ کہتے ہیں:</p>
			<blockquote>
				<p>جب گھر پتا لگا اس وقت تو کچھ نہیںکہا لیکن کھیل ختم ہونے پر والد صاحب نے بلوایااور کہا کہ میں نے تمہیں کالج پڑھنے بھیجا ہے، ان کاموںکے لیے نہیں۔ اگر رزلٹ خراب آیا تو اس گھر میں تمہارے لیے کوئی جگہ نہیں۔۔۔۔۔۔۔۔ میں فرانس سے واپس آیا اور یہاں کھیل کرنے شروع کیے۔ میں اپنی دادی کو سلام کرنے گیا تو انھوں نے کہا کہ وے پتر توں ایہہ کی مراث پنا شروع کر دتا ای۔</p>
			</blockquote>
			<p>درج بالا وجوہات کے علاوہ ہمارے ہاںروایتی تھیئٹر کرنے والے افراد اُردو تھیئٹر کو جدت اور نئی تکنیک سے متعارف نہ کرواسکے، پھر وسائل کی کمی بھی آڑے آئی اور طرہ یہ کہ اس میںغلامانہ ذہنیت بھی سرایت کر گئی۔ یہ وجوہات بھی کچھ تعلیمی اداروں میں انگریزی تھیئٹر کی برتری اور اُردو تھیئٹر کی کمتری کا باعث بنیں۔ لیکن ان معاملات کے باوجود بھی انگریزی تھیئٹر اپنے زیادہ تماشائی پیدا نہیں کر سکا۔ اس تھیئٹر کے تماشائی ایک ہی دائرے میں سفر کرنے والے افراد تھے۔ بقول شعیب ہاشمی:</p>
			<blockquote>
				<p>ان اداروں میں اگر ایک کھیل دیکھنے کے لیے ۲۵۰ افراد آتے تو ان میں سے ۲۰۰ افراد تو ایک دوسرے کو ضرور اچھی طرح جانتے پہچانتے۔</p>
			</blockquote>
			<p>فنی و تکنیکی تبادلے سے قطع نظر تھیئٹر عوام کی ملکیت ہوتا ہے جو اپنے سماج سے کٹ کر پروان نہیں چڑھ سکتااور نہ ہی اسے اپنے سماج سے علاحدہ کر کے بلند منصب پر فائزکیا جا سکتا ہے۔ ہم انگریزی تھیئٹر سے اداکاری، روشنی، سیٹ، میک اپ، آرائش، اسٹیج اور تھیئٹر کے دیگر فنی لوازمات سے آگاہی توحاصل کر سکتے تھے لیکن اپنا تھیئٹر تخلیق نہیں کر سکتے تھے۔ جلد یا بدیر یہ احساس ہو ہی گیا کہ آخر کب تک ہم انگریزی تھیئٹر ہی کرتے رہیںگے۔ آخر ہماری اپنی ثقافت بھی تو ہے۔ ہمارے اپنے سماجی مسائل اور خوبصورتیاں بھی تو ہیں۔ ہم دوسری تہذیب کی نقل سے تماشائیوں کو محظوظ توکر سکتے ہیں لیکن اپنے ادب میں کوئی قابل قدراضافہ اور اپنے ثقافتی ڈھانچے اور رویوں میں کوئی مثبت تبدیلی پیدا نہیں کر سکتے۔ لاہور میں اُردو تھیئٹر کی ابتدا اور فروغ کے لیے صفدر میر نے عملی کوششیںکیں اور امتیاز علی تاج کے ساتھ مل کرگورنمنٹ کالج لاہور اور الحمرائ میںاُردو کھیلوں کی ابتدا کی۔</p>
			<p>تقسیم کے بعد جو ڈرامہ نگار پاکستان کے حصے میں آئے، ان میں سے زیادہ ترریڈیوسے وابستہ ہو گئے اور جو افراد تھیئٹر کی جانب آئے انھوں نے تراجم پر زور دیا۔ ۱۹۵۲ئ سے ۱۹۶۰ئ تک لاہور میںپیش کیے جانے والے تھیئٹر کے زیادہ تراُردو کھیل ترجمہ شدہ تھے جنہیں ڈرائینگ روم کامیڈی کہا جا سکتا ہے۔ مترجمین کے علاوہ طبع زاد ڈرامہ نگار بھی ابھرے جن کے کھیل ہمایوں، ادبِ لطیف، ماہ نو، فنون، ادبی دنیااور نقوش جیسے رسالوں میںتقسیم کے بعد سے ۱۹۶۵ئ تک کثیر تعداد میںشائع ہوتے رہے۔ ان رسائل میں شائع ہونے والے کھیلوں میں آغا بابرکے کھیل، ”ٹوٹے ہوئے دل“، ”مصور“، ”گنج فروزاں“، ”فالتو چیزیں“ اور ”روپیہ چلتا ہے“، میرزا ادیب کے کھیل، ”اجنبی“، ”بارش“، ”ستون“، ”حویلی“، ”سوتیلی ماں“، ”نہ نہ نہ“ اور ”لفافے“، عشرت رحمانی کے ”پیار سنسار“ اور ”ایک رات“، ’اصغر بٹ‘ کے کھیل ”نہ رادھا ناچے گی“، ”چاچے کا ہوٹل“، ”یہاں گاڑی بدلیے“، ”ایک بجے رات“، ”انصاف کیا جائے“، ”چھوٹے میاں“ اور آغا ناصرکے کھیل، ”اگر اعتبار ہوتا“، ”رات کے مسافر“، ”رات“، ”حکمتِ عملی“، ”دیدۂ تر“ اور ”انتظار“ قابل ذکر ہیں۔ یہ طبع زاد کھیل اپنے علاقائی سیاسی و سماجی مسائل اورکئی خوبصورتیوں اور بدصورتیوں کی تصویر کشی کرتے ہیں۔ لیکن ان پر کوئی توجہ نہیں دی گئی اسی لیے ان میں سے کچھ کھیل ہی تھیئٹر کی زینت بن سکے۔</p>
			<p>ابتدائ میںاُردوتھیئٹر کو شوقیہ کام کرنے والے افراد میسر آئے جن میںکثیر تعداد طلبا کی تھی۔ اس کے علاوہ ایسے افراد جو ڈرامے کی سدھ بدھ یا شوق رکھتے تھے وہ بھی تھیئٹر کرتے رہے لیکن ملازمت ملتے ہی اس شعبے کو چھوڑ گئے۔ کچھ نو آموز افراد نے بھی تھیئٹر کیا۔ ان میں سے بہت سوں نے طبع زادکھیل لکھے۔ ان کھیلوں کے موضوعات جہاد، قوم پرستی اور وطن سے محبت تھی لیکن فنی اعتبار سے کمزور ہونے اور مناسب رہنمائی نہ ملنے کی وجہ سے کامیاب نہ ہو سکے۔ اس کاٹ چھانٹ کے بعد ۱۹۶۰ئ تک پہنچتے پہنچتے اُردو تھیئٹر کومستقل طور پررفیع پیر، امتیاز علی تاج، صفدر میر، ڈاکٹر محمد صادق، علی احمد، ضیائ محی الدین، نعیم طاہر، سلمان پیرزادہ، فضل کمال، سکندر شاہین، صوفی وقار، خالد سعید بٹ، راجہ فاروق علی خاں، محسن رضوی، نذیر ضیغم، اظہار کاظمی، کمال احمدرضوی، اصغر بٹ، شعیب ہاشمی، فاروق ضمیر، انور سجاد، نذیر حسینی، یاسمین امتیاز، سلیمہ ہاشمی، خورشید شاہد، ثمعیہ ناز، سمعیہ عزیز، صفیہ دین اور مہر نگار مسرور میسر آئے۔ ضیائ محی الدین اور صفیہ دین نے <annotation lang="en">RADA</annotation> (رائل اکیڈمی آف ڈرامیٹک آرٹ) انگلستان سے تھیئٹر کی تربیت حاصل کی۔ ضیائ محی الدین تھیئٹر کی انتہائی معتبراور منجھی ہوئی شخصیت تصور کیے جانے لگے۔ لیکن انھوں نے بھی زیادہ توجہ انگریزی تھیئٹرہیپر دی۔ ۱۹۶۰ئ تک لاہور کے اُردو تھیئٹر کی سرگرمیوں کا دائرہ کسی حد تک وسیع ہو گیا۔ ۱۹۴۷ئ سے ۱۹۶۰ئ تک لاہور کے جن مقامات پراُردو تھیئٹر ہوا اس کی تفصیل حروفِ تہجی کے اعتبار سے ذیل میں درج ہے:</p>
			<list>
				<li>اپوا آڈیٹوریم جیل روڈ، لاہور:یہ ہال موجود ہے مگر مدت سے یہاں کوئی کھیل اسٹیج نہیں ہوا۔</li>
				<li>الحمرا ہال مال روڈ، لاہور: یہ ہال ۱۹۴۷ئ سے ۱۹۷۵ئ تک موجود رہااس کے بعداسے گرا کر تھیئٹر کے لیے بڑا ہال تعمیرکیا گیا۔</li>
				<li>اوپن ائیر تھیئٹر باغِ جناح، لاہور:قیام پاکستان سے قبل تیار کیا گیا یہ اسٹیج اب کبھی کبھار صرف پنجابی تھیئٹر کے لیے ہی استعمال ہوتا ہے۔</li>
				<li>برٹ انسٹیٹیوٹ ہال، گڑھی شاہو، لاہور:یہ ہال اب موجود نہیں۔</li>
				<li>پی ایم سی ہال(پاکستان میڈیکل کور)والٹن روڈ، لاہور:اس جگہ بھی اب کوئی ہال موجود نہیں۔</li>
				<li>پیر ڈرامہ سنٹر، میکلوڈ روڈ نزد رٹز سنیما، ٹاپ فلیٹ، لاہور:رفیع پیر یہاں کھیلوںکی ریہرسل کرواتے تھے مگر اب وہ فلیٹس نہیں رہے۔</li>
				<li>جم خانہ کلب، لاہور:موجودہ قائد اعظم لائبریری، ۱۹۵۷-۵۸ئ کے آس پاس یہاں کچھ اُردوکھیل پیش کیے گئے۔ جن میں راجہ فاروق علی کے کھیل، ”کیا کرے گاقاضی“، کا حوالہ ملتا ہے۔ اس کے بعدیہاںتھیئٹر کی کسی سرگرمی کا ثبوت نہیں ملا۔</li>
				<li>ریگل سینما، مال روڈ، لاہور:قیام پاکستان سے قبل یہاں کچھ اُردو کھیل سٹیج کیے گئے لیکن تقسیم کے کچھ عرصہ بعداسے مستقل طورپرسینما میں تبدیل کر دیا گیا۔ ۲۰۰۸ئ سے یہ سینما بھی بند ہو چکا ہے۔</li>
				<li>گورنمنٹ سینٹرل ماڈل ہائی سکول، لوئر مال لاہور ۵۰ئ اور ۶۰ئ کی دہائی میں اس سکول کے بڑے ہال میں تھیئٹر کیا جاتا تھا۔ لیکن اب یہاں تھیئٹر نہیں ہوتا۔ ہال کی حالت بھی انتہائی خستہ ہو چکی ہے۔</li>
				<li>گورنمنٹ کالج، لاہور، اوپن ائیر، ایمفی تھیئٹراور اولڈ ہال: ۱۹۶۳ئ تک تو اولڈ ہال، اوپن ائیریاایمفی تھیئٹر کو ہی کھیلوںکے لیے استعمال کیا جاتارہا۔ بخاری آڈیٹوریم بن جانے کے بعد اولڈہال میںکوئی کھیل پیش نہیںکیاگیا۔ اوپن ائیر کی جگہ نیو بلاک تعمیر ہو چکا ہے اورایمفی تھیئٹر صرف گروپ فوٹو گراف کے لیے ہی استعمال کیا جاتا ہے، کھیلوں کے لیے نہیں۔</li>
				<li>واے۔ ایم۔ سی۔ اے ہال، مال روڈ، لاہور: عمارت موجود ہے لیکن تھیئٹر کے لیے استعمال نہیں ہوتی۔</li>
			</list>
			<p>ان جگہوں پر، ”سازش“، ”ناشتے سے پہلے“، ”کوڑھی“، ”ساون رین دا سفنا“، ”رستم و سہراب“، ”میرا قاتل“، ”کمرہ نمبر ۵“، ”اصفہان کے متشاعر“، ”ماہ سیمیں“، ”ذات شریف“، ”قصہ جاگتے سوتے کا“، ”لال قلعے سے لالو کھیت تک“، ”بخیل“، ”عقبی کا میزبان“، ”آداب عرض“، ”چھوٹے میاں“، ”سائے“، ”دغا باز“، ”بلاقی بذات“، ”خالد کی خالہ“، ”جولیس سیزر“، ”زوالِ حیدر آباد“، ”صاحب بی بی اور غلام“، ”بادشاہت کا کاخاتمہ“ اور ”مجرم کون“ پیش کیے گئے۔ ان کھیلوں میں، ”رستم و سہراب“، ”قصہ جاگتے سوتے کا“، ”چھوٹے میاں“، ”بادشاہت کا خاتمہ“، ”لال قلعے سے لالو کھیت تک“، ”زوالِ حیدر آباد“ اور ”مرزا غالب بندر روڈ پر“ طبع زاد ہیں جبکہ باقی کھیل ترجمہ شدہ ہیں۔ یہ کھیل ایک ایکٹ سے لیکر تین یا چارایکٹ پر مشتمل تھے۔ ہر ممکن کوشش ہوتی کہ روشنی، سیٹ، میک اپ، موسیقی اور اداکاری، غرض یہ کہ کسی شے میںجھول نہ رہے۔ روشنی کے لیے بلب ٹین کے ڈبوں میںلگائے جاتے۔ گورنمنٹ کالج، <annotation lang="en">YMCA</annotation>، الحمرائ اور اپوا میں بجلی کے بلبوں سے کام لیا جاتااورمنظر کی ضرورت کو مدِنظر رکھتے ہوئے ان کے سامنے رنگ دار کاغذلگا دیا جاتا۔ موسیقی کے لیے عموماًطبلہ، بانسری اور وائلن کا استعمال کیا جاتا تھا۔ ریکارڈ کی گئی موسیقی کے استعمال کا رواج نہیں تھا۔ میک اپ صرف اسٹیج پر استعمال کی جانے والی روشنی کو مدِ نظر رکھ کر کیا جاتا تھا، اس کے لیے تربیت یافتہ افراد موجود نہ تھے۔ بسا اوقات فنکار خود ہی میک اپ کر لیتے۔ ایسے کھیلوں کو پیش کرنے سے گریز ہی کیا جاتا تھا جن میں میک اپ کی کوئی خاص اور مشکل تکنیک کا استعمال ہوتا ہو۔ جو کھیل اس دور میں پیش کیے گئے وہ زیادہ تر ڈرائنگ روم کامیڈی تھے اس لیے ایک ہی سیٹ لگایا جاتا جس میں صرف ڈرائنگ روم یا کسی کمرے کا منظر دکھانا مقصود ہوتا۔ اس دور میں سیٹ کے حوالے سے کوئی خاص پیش رفت نہ ہو سکی اور نہ ہی اس کا کوئی تجربہ کیا گیا۔ ان تمام معاملات میں بہت حد تک وسائل کی کمی بھی آڑے آئی لیکن اس کے باوجود شوقین حضرات نے تھیئٹر کا سفر تھمنے نہ دیا اور محدود وسائل میں بھی کسی نہ کسی طرح تھیئٹر کرتے رہے۔</p>
			<p>تک کیا جانے والا اُردوتھیئٹر زیادہ تر کامک تھا۔ اس میں کوئی بڑا فلسفہ یا پھر کوئی سنجیدہ نکتہ موجود نہ تھا۔ ان کامک کھیلوں کے علاوہ بہت کم کھیل ایسے تھے جن میں کوئی خاص ملکی، علاقائی سماجی و سیاسی مسائل کو طنز، سنجیدہ مزاح یا پھر سنجیدگی کے پیرائے میں پیش کیا گیا ہو۔ با مقصد کھیلوں میں علی احمد اورخواجہ معین الدین کے چند کھیل شامل ہیں۔ علی احمد کچھ عرصہ ہی لاہور میں قیام پذیر رہے اور پھر مستقل طور پر کراچی ہجرت کر گئے جبکہ خواجہ معین الدین کی بھی مستقل سکونت کراچی ہی رہی۔ ان حضرات کے علاوہ ضیائ محی الدین، صفدر میر، صفیہ دین، رفیع پیر، شعیب ہاشمی، خالد سعید بٹ اور نعیم طاہر ایسے ہدایت کار تھے جنھوں نے کئی کھیلوںکی کمزوری کا ازالہ اپنی ہدایت کاری کی مہارت سے کرنے کی کوشش کی اور یہ افراد اپنے خلوص اور شوق کی وجہ سے اس کوشش میں کسی حد تک کامیاب بھی رہے۔</p>
			<p>رفتہ رفتہ تھیئٹر کے تماشائی بڑھنا شروع ہو ئے اورتھیئٹر پرکسی حد تک پاکستانی ثقافت کو بھی پیش کیا جانے لگا۔ لیکن اب بھی تماشائی ایک خاص طبقے ہی سے تعلق رکھنے والے افرادتھے جو ناقدین کی تنقید پڑھ کرآتے یا پھر تھیئٹر کرنے والوں کے عزیز ہوتے۔ اس دور میں تشہیر کے لیے اتنے وسائل نہ تو الحمرائ کے پاس تھے اور نہ ہی تھیئٹر سے وابستہ افراد کے پاس۔ اسی لیے اپنے عزیز و اقارب کو ہی تھیئٹر دیکھنے کے لیے با آسانی مدعو کیا جا سکتا تھا۔ اس دور میں تھیئٹر دیکھنے کے لیے گورنمنٹ کالج لاہور، کینیرڈ کالج، دیال سنگھ کالج اور پنجاب یونیورسٹی کے طلبا و اساتذہ کے علاوہ مختلف اخبارات کے کالم نگار ہی کھیل دیکھنے آتے۔ تھیئٹر کے یہ تمام تماشائی کم و بیش انہی شعبوں سے تعلق رکھتے تھے۔</p>
			<p>جوڈرامہ نگار تھیئٹر سے وابستہ تھے انھوں نے اپنی قابلیت کو ترجمہ نویسی تک ہی محدود رکھا اور طبع زاد کھیل تحریر کرنے کی کوشش نہ کی۔ یک بابی اور ڈرائنگ روم کامیڈی کھیل ترجمہ کر کے داد وصول کی جا سکتی تھی تو پھرنئے سرے سے تجرباتی کھیل کیوں تحریر کیے جاتے۔ اسی لیے اس دور میں ان ترجمہ شدہ کھیلوں سے ہٹ کر کسی خاص تحریک کے تحت کھیل تحریر کرنے کی کوئی روایت دکھائی نہیں دیتی۔ اس دوران الحمرائ اور گورنمنٹ کالج لاہورسے باہر کچھ نجی تھیئٹرگروپس بھی ظہور پذیر ہوئے جن میں پاکستان پرنٹنگ پریس کی ڈرامہ سوسائٹی بھی شامل تھی۔ اس ڈرامہ سوسائٹی کے متعلق امتیاز علی تاج لکھتے ہیں:</p>
			<blockquote>
				<p>گورنمنٹ آف پاکستان پریس کے کارکنوں نے پریس کے مینیجر علی امام صاحب کی سرپرستی میں ایک کلب قائم کر لیا تھا۔ اس کے لیے اسی پریس کے کارکن مطلوب احمد ڈرامے لکھتے اور پریس میں کام کرنے والے مزدور اپنی فراغت کے اوقات میں ان ڈراموں کو تیار کر کے پیش کر دیتے۔ جس کے کام کرنے والوںکا مل کر فن کی ایک چیز پیدا کرنا قابل قدر بات تھی لیکن ان لوگوں کو اسٹیج پر ڈراما کامیابی سے پیش کرنے کے رموز سے آگاہ کرنے کا کوئی تجربہ کار شخص موجود نہ تھا۔ ڈرامے بھی نئی تیکنیک اور جدید انداز تحریر کے مطابق نہ تھے۔ لیکن مطلوب احمد صاحب سوشل مسائل کے متعلق ڈرامے لکھتے اور بیباک انداز میں اپنا نقطہ نظر یوںپیش کرتے کہ حیرانی ہوتی تھی۔</p>
			</blockquote>
			<p>مطلوب احمد صاحب کے بے باک انداز سے زیادہ تعجب انگیز بات یہ ہے کہ اُس وقت تاج صاحب الحمرائ میں اُردو تھیئٹر کے فروغ کے لیے سرگرم تھے اورانتظامی لحاظ سے با اثر شخصیت بھی تھے۔ جب طبع زاد ڈرامہ نگارکم تھے اور تراجم پر ہی زور تھا تو ایسے میں اس پریس کے لوگوں کا تھیئٹر کی باریکیوں سے نا آشنا ہونا کوئی بڑا مسئلہ نہیں تھا، کم از کم ان کے پاس سماجی موضوعات تو تھے۔ ان کھیلوں کوتاج صاحب اپنی معاونت سے دوبارہ تحریر کروا کر بھی پیش کر سکتے تھے۔ اگر پرنٹنگ پریس کے افراد کو بھی الحمرائ میں کھیلوں کی دعوت دی جاتی تو یقینا تعلیمی اداروں کے طلبا و اساتذہ کے ساتھ ساتھ دیگر شعبہ ہائے زندگی سے تعلق رکھنے والے افراد کی بھی اس میں با آسانی شمولیت ممکن ہو جاتی۔ اس طرح اُردو تھیئٹراس دور میں لاہور کے عوام و خواص کا یکساں نمائندہ ہوتا اور صحت مند رویوں کے ساتھ پروان چڑھتا جس کے لیے اس دور میں ساز گار فضا موجودتھی۔ لیکن ایسا ہو نہ سکا، وسائل کی کمی اورتھیئٹر سے وابستہ بااثر شخصیات کی عدم توجہی سے یہ گروپ کچھ عرصے بعدہی داستانِ پارینہ بن گیا۔</p>
			<p>کراچی سے بھی کچھ شوقیہ فنکار لاہور آئے اور انھوں نے خواجہ معین الدین کا لکھا ہوا کھیل ”زوال حیدر آباد“ اوپن ائیر تھیئٹرباغِ جناح میں پیش کیااوراسٹیج کے اگلے حصے میں جگہ جگہ مائیکرو فون لگا دیئے۔ اسٹیج پر جب کوئی اداکارداخل ہوتا تو دوسرا اداکار اس کو جگہ دینے کے لیے پیچھے ہٹ جاتا۔ اس طرح اسٹیج پر اداکاروںکی تمام حرکات و سکنات مائیکرو فون کی وجہ سے ظہور پذیر ہوتیں۔ لیکن جب ضیائ محی الدین خواجہ صاحب کا کھیل ”لال قلعے سے لالو کھیت تک“، کراچی سے لاہور لائے اور اسے برٹ انسٹی ٹیوٹ ہال میںپیش کیا تولاہور کے تماشائیوںنے اسے بہت سراہا کیونکہ کھیل موضوع اور تکنیک کے لحاظ سے جدید تھا۔ اس کھیل میں سائونڈ ایفکٹس اور روشنی کے کئی خوبصورت اور نئے تجربات کیے گئے۔ دن، رات، سورج کا طلوع ہونا، چاندنی رات یہ ایسے مناظر تھے جنھیں روشنی کے ذریعے بہت خوبصورت انداز سے پیش کیا گیا۔ اس کے بعد ضیائ محی الدین نے حفیظ جاوید سے شکسپئیر کے کھیل ”جولیس سیزر“ کا ترجمہ کروایا اور اسے گورنمنٹ کالج لاہورکے اوپن ائیر میں پیش کیا۔ اداکاروں کی منضبط حرکات، سٹیج کی مناسب ڈیزائینگ، روشنی اورتاریخی ملبوسات نے اسے تھیئٹر کا کامیاب تجربہ بنا دیا۔۱۳ اس کھیل کے بعد لاہور میں تھیئٹر سے شغف رکھنے والے کچھ افراد میں جدیداُردو تھیئٹر کرنے کا شوق پیدا ہوا اور انھوں نے اس کے فروغ کے لیے بساط بھرکوششیں بھی کیں۔ اس سلسلے میں پروفیسر کلیم الدین، ضیائ محی الدین، نعیم طاہر او رشعیب ہاشمی نے کچھ تجرباتی کھیل پیش کیے جو روشنی اور سیٹ کے اعتبار سے اہم پیش رفت تھے۔ لیکن رفتہ رفتہ یہ حضرات تھیئٹر کو خیر باد کہہ کر مستقل بنیادوں پردیگر شعبوں سے وا بستہ ہو گئے۔ ان میں پروفیسر کلیم الدین اورشعیب ہاشمی تو شعبۂ تعلیم سے وابستہ ہو گئے، نعیم طاہر پی ٹی وی اکیڈمی کے انسڑکٹربنے اور پھر پاکستان نیشنل کونسل آف دی آرٹس کے ڈائریکٹر جنرل کے عہدے پر فائز ہوئے جبکہ صفدر میر اور امیتاز علی تاج بھی تھیئٹر کی سرگرمیوں سے دور ہو گئے۔ ایسے کہنہ مشق افرادکی تھیئٹر سے دوری کے سبب جو خلا پیدا ہوا وہ پھر پُر نہ ہو سکا۔</p>
			<p>۱۹۷۰ئ تک پہنچتے پہنچتے لاہور کے اُردوتھیئٹر میں کئی تبدیلیاںرونماہوئیں۔ ٹی وی کی ابتدائ اور ۶۵ئ کی پاک بھارت جنگ نے جہاں ہمارے ہر شعبے کو متاثر کیا وہاں تھیئٹر بھی متاثرہوا۔ اس وقت تک اُردو تھیئٹردو بنیادوں پر کیا جا رہا تھا، اول شوقیہ اور دوسرا حکومتی سطح پر۔ حکومتی سطح پر کیا جانے والا تھیئٹر بھی شوقیہ افراد یعنی طلبا ہی کا شرمندئہ احسان ہے۔ اس دور میں طبع زاد اُردو تھیئٹر کرنے کا رجحان پیدا ہوا۔ اپنی زبان میں تھیئٹر کرنے کے لیے جو اعتماد درکار تھا، وہ تراجم اور ایک ایکٹ کے کھیلوں سے مل چکا تھا۔ پھر تقسیم کے بعد اپنے خطے کے سیاسی، سماجی اور معاشی مسائل بھی سر اٹھا چکے تھے۔ لہٰذا ضرورت محسوس کی جانے لگی کہ اب اپنے قومی، سیاسی و سماجی مسائل کو تھیئٹرپر پیش کیا جائے۔ اس عشرے کے طبع زاد ڈرامہ نگاروں میں بانو قدسیہ، انتظار حسین، میرزا ادیب، سلیم چشتی، سرمد صہبائی، جمیل بسمل، عتیق اللہ شیخ، سجاد حیدر، بختیار احمداور اطہر شاہ خان کے نام قابل ذکر ہیں۔ اس دور میں جو اداکار ابھرے ان میںعلی اعجاز، قوی خان، مسعود اختر، ایم اے ندیم، ایوب خان، سراج منیر، شکیل احمد، ثمینہ احمد، خیام سرحدی، عطیہ شرف، دردانہ بٹ، اورنگ زیب لغا ری، بدیع الزماں، رشید عمر تھانوی، زبیر بلوچ، منور سعیداور سی ایم منیرشامل ہیں۔ ہدایت کاروں میں بختیار احمد، عتیق اللہ شیخ، رشید عمر تھانوی، پروفیسر کلیم الدین، کوکب افضل، سی ایم منیر، سلیم چشتی، سرمد صہبائی اور سلمان پیرزادہ کے نام قابل ذکر ہیں۔ میرزا ادیب کے بہت کم کھیل تھیئٹر کے لیے تیار کیے گئے جس کی وجہ ان کی سادگی تھی لیکن جو کام وہ کرنا چاہتے تھے اُسے بے دھڑک کیا اور کئی کھیل تحریر کیے جووطن پرستی کے ساتھ ساتھ ہمارے سماجی رویوں اور کئی طبقات کے فکر و عمل کی عکاسی کرتے ہیں۔ اگران ڈراموںکو تھیئٹر کے لیے تیارکیا جائے تومعلوم ہو گا کہ ان کے ڈراموں میں ہمارے قومی تھیئٹر کے کئی امکانات پنہاں ہیں۔ اس دور میں بچوں کے لیے کوئی باقاعدہ تھیئٹر نہ تھا۔ اس سلسلے میں علی احمد نے ابتدا توکی لیکن کچھ ہی عرصے بعد وہ لاہور سے مستقل طور پر کراچی ہجرت کر گئے۔ ان کے بعدعزیز اثری اورجمیل بسمل نے بچوں کے اُردو تھیئٹر کے لیے گراں قدر خدمات انجام دیں۔</p>
			<p>طبع زاد علامتی کھیلوں کے حوالے سے سرمد صہبائی کا نام قابل ذکر ہے۔ ان کے تحریر کردہ تقریبا ًتمام کھیل علامتی ہیں جن میں ”ڈارک روم“، ”ہیش“ اور ”تو کون“ نمایاں ہیں۔ اسی طرح تجرباتی کھیل پیش کرنے والے ہدایت کاروں میں پروفیسر کلیم الدین کا نام نمایاں ہے۔ ان کے پیش کردہ کھیل ”نغرے“ اور ”زینہ کدل“ تجرباتی اور تاثراتی کھیل تھے۔ صفدر میر پاکستان ٹائمز میں شائع ہونے والے اپنے ایک کالم میں جیلانی کامران کے کھیل ”زینہ کدل“ کے حوالے سے لکھتے ہیں:</p>
			<blockquote>
				<p><annotation lang="en">Expressionism at the level at which Mr. Kamran has conceived it in this play, seems to be a genuine formal vehicle for our playwright provided that it is used in the service of a high moral purpose like ”Zena kadal”.</annotation></p>
			</blockquote>
			<p>پروفیسر کلیم الدین نے ۱۹۶۴ئ سے ۱۹۷۲ئ تک دیال سنگھ کالج لاہور میں کئی طبع زاداُردو کھیل پیش کیے۔ گورنمنٹ کالج لاہور کے علاوہ دیال سنگھ کالج لاہورکے طلبا نے بھی اُردوتھیئٹر کو تحریک دینے کے لیے گراں قدر خدمات انجام دیں۔ پروفیسر کلیم الدین کی زیر ہدایت ابو سعید قریشی کا تحریر کردہ کھیل ’نغرے“، روشنی، بیک ڈراپ اورتین کرداروں کے ذریعے پیش کیا گیا ایک خوبصورت کھیل تھا جوکامیاب رہا۔ ان کھیلوںکے علاوہ اورکئی کھیل بھی تھیئٹر کی زینت بنے اور کامیاب رہے جن میں ”ستمگر تیرے لیے“، ”اک تیرے آنے سے“، ”پنجرہ“، ”اہل کرم“، ”چڑیا گھر“، ”اُف یہ بیویاں“، ”ہے کوئی ایسا“، ”اب کیا ہو گا“، ”یہ جنوں نہیں تو کیا ہے“، ”اور شبنم روتی رہی“، ”لالے دی جان“، ”کرائے کا مکان“، ”زود پشیمان“ اور ”فرار“ قابلِذکر ہیں۔ یہ تمام کھیل طبع زاد تھے۔ اس سے بخوبی یہ اندازہ لگایا جا سکتا ہے کہ ہمارے ہاں تقسیم کے دو سے ڈھائی عشروں کے دوران اُردو تھیئٹر میںرفتہ رفتہ کئی صحت مند رویوں نے جنم لیا۔ اس دور میں آرٹس کونسل نے تھیئٹر ورکشاپس کا اہتمام بھی کروایا۔ نعیم طاہر نے اپنی بساط کے مطا بق ایک تھیئٹر کورس کا اجرائ بھی کیا۔ اس کورس کی مدت تین ماہ تھی۔ سجادحیدر، شوکت زین العابدین، افتخار حیدر، جاوید رضوی اور اقبال آفندی اسی تھیئٹر ورکشاپ کی تخلیق تھے۔ اس کے علاوہ مختلف ممالک سے تھیئٹر کے تربیت یافتہ افراد نے بھی لاہور آکر فنکاروں اور ہدایت کاروں کے لیے ورکشاپس کیںلیکن یہ سلسلہ زیادہ دیر تک نہ چل سکا۔ نعیم طاہرکچھ عرصہ پی ٹی وی اکیڈمی اسلام آباد میں خدمات انجام دیتے رہے اور پھرمستقل طور پر <annotation lang="en">PNCA</annotation> (پاکستان نیشنل کونسل آف دی آرٹس) سے وابستہ ہو گئے۔ ان کی غیر موجودگی میں ورکشاپ کروانے کی ذمہ داری کسی اور نے قبول نہ کی۔ نتیجتاً اس ایک کورس کے بعدمزید کسی کورس کا اجرائ نہ ہو سکا۔ ابتدائی دور میں جواُردو تھیئٹر کیا گیا وہ محض مزاح تھا لیکن دوسرے دور کے اُردو تھیئٹر میں مزاح کے ساتھ سنجیدگی بھی نمایاں ہو گئی۔</p>
			<p>اس دور میں تھیئٹر کرنے والوں کے ساتھ ساتھ تھیئٹر کے ناقدین بھی منظرِ عام پر آئے۔ لاہور میں جو کھیل پیش کیے جاتے، ان پرکھلی تنقید ہوتی۔ اس سلسلے میں نمایاں نام صفدر میر کا ہے جو پاکستان ٹائمزمیں ”زینو“ کے نام سے کالم تحریر کرتے رہے۔ ان کے علاوہ انتظار حسین، اکمل علیمی اور احسان بی اے بھی مختلف اخبارات میں لاہور میں پیش کیے گئے اُردو تھیئٹر کے فنی پہلوؤں پر لکھتے رہے۔ اُردو تھیئٹر کی درست سمت متعین کرنے کے لیے ان حضرات کے کالم تعریف و تحسین اورکاٹ دار تنقیدی مواد سے بھر پور ہوتے۔ ترجمہ شدہ کھیلوں کی بھر مار کے متعلق صفدر میر کی یہ رائے ملاحظہ ہو:</p>
			<blockquote>
				<p><annotation lang="en">The whole rumpus of translations and adaptations about the morality or the immorality of the practice has arisen from the curious phenomenon that much of our play writing in the past twenty years has taken the form of plagiarism. There is a very little distinction left between plagiarism and adaptation.</annotation></p>
			</blockquote>
			<p>ان حضرات کے کالموں سے تھیئٹر کر نے والوں کے ساتھ ساتھ تماشائیوں کو بھی تحریک ملتی کہ اگر کھیل اچھا ہے توضروردیکھنا چاہیے۔ تھیئٹر ایک اہم سماجی ادارہ ہے اور تھیئٹر دیکھنا ایک سماجی تقریب کی طرح۔ یہی وجہ ہے کہ تہذیب یافتہ ممالک میں تھیئٹر کے شائقین اہتمام کے ساتھ تھیئٹر دیکھنے جاتے ہیں۔ طربیہ کھیلوںکو دیکھنے اور ان سے لطف اندوز ہو کر قہقہے لگانے کے باوجود شائستگی کا دامن نہیں چھوڑتے۔ اس دور میں جو تھیئٹرہوا اور اخبارات میںان پر جو تنقیدہوئی وہ ہمارے تماشائیوں کا مزاج سنوارنے اور ان کی اخلاقی تربیت کرنے میں بھی اہم کردار ادا کرتی رہی۔ اکمل علیمی کھیل ”جس کو سبق یاد ہوا“ کے ایک تماشائی کی بدتہذیبی کا نقشہ کھینچتے ہوئے لکھتے ہیں:</p>
			<blockquote>
				<p>حاضرین میں سے ایک نے اداکار پر غلیظ آوازہ کسا تو باقی سب حیران اور پریشان ہو گئے۔ وہ شخص پکی عمر کا ایک شہری دکھائی دیتا تھا۔ پتلون اور کوٹ پہن رکھا تھا لیکن اپنے مفلر کو یوں سر اور چہرے پر کس کرلپیٹا تھا۔ جیسے گائوںمیںجرائم پیشہ لوگ کسی مالدار گھر میں نقب لگانے کے لیے روانہ ہونے سے پہلے منہ اور سر کو پگڑی یا چادر میں لپیٹ لیتے ہیں۔ یہ شخص بھی بلاشبہ جرائم پیشہ تھاجس نے آداب زندگی کے روح پرور محل میں نقب لگانے کی کوشش کی تھی مگر گھروالوں کی بیداری کے ہاتھوں پکڑا گیا تھا۔ ناظرین اسے وقفے کے دوران بھی بیزار نظروںسے گھورتے رہے جیسے وہ کوڑھی یا چور ہو۔</p>
			</blockquote>
			<p>یہ معاملہ تماشائیوں کی طبقاتی تقسیم کے ساتھ ساتھ نفسیاتی نوعیت کا بھی ہے۔ جس طرح انگریزی اور اُردو کھیل کرنے والوں میں طبقاتی و نفسیاتی فرق موجود تھا اسی طرح مترجم اورطبع زادڈرامہ نگاربھی ایسی ہی تقسیم کا شکار ہوئے۔ اور ایک ایسا خلا پیدا ہوا کہ مثبت طبع زاد ڈرامہ نگارنا پید ہوتے گئے اور اس فن لطیف میںبہترین ڈرامہ نگاروں، ہدایت کاروں اور اداکاروںکے جانے کے بعد ایسے افراد داخل ہوئے جو اس فن کی اہمیت سے قطعی آگاہ نہ تھے۔ اس دور میںتھیئٹر کے لیے مقابلے کے دو میدان بھی تیار ہو گئے، پہلا ٹی وی اور دوسرا فلم۔ ٹی وی انتہائی طاقت ور حریف ثابت ہوا جبکہ فلم کمزور۔ ایسی صورتحال میںتھیئٹر شوقیہ اورحکومتی بنیادوں سے ہٹ کر کاروباری سطح پر بھی کیا جانے لگا۔ ہمارا ٹی وی ڈرامہ ہمیشہ تھیئٹر ہی کا احسان مند رہے گا کیونکہ ٹی وی کے منجھے ہوئے ڈرامہ نگار، ہدایت کار اور اداکار تھیئٹر ہی کی دین ہیں۔ اگراُردو تھیئٹر نہ ہوتا توٹی وی ڈرامے کی روایت اتنی شاندار نہ ہوتی جس پر آج پی ٹی وی کو فخر ہے۔ ۶۵ئ کی جنگ نے معاشی طور پر اُردوتھیئٹرکے لیے کئی مشکلات پیدا کر دیں۔ حکومتی تھیئٹر پر صرف کی جانے والی رقم روک دی گئی۔ اس دوران صرف تعلیمی اداروں ہی میں تھیئٹر ہوا۔ ٹی وی اور فلم کی چکا چوند نے اداکاروں اور ڈرامہ نگاروں کورفتہ رفتہ اپنی جانب راغب کیا اور یہ افراد تھیئٹر کوکم وقت دینے لگے۔ ۱۹۷۰ئ تک ہمارے تھیئٹر کی پانچ ایسی شخصیات تھیں جنھوں نے تھیئٹر کے مختلف شعبوں میں مختلف ممالک سے مہارت حاصل کی۔ ان میں ضیائ محی الدین، صفیہ دین اور شعیب ہاشمی <annotation lang="en">RADA</annotation> (رائل اکیڈمی آف ڈرامیٹک آرٹ) سے جبکہ نعیم طاہر امریکہ سے اور رشید عمر تھانوی، بخارسٹ یونیورسٹی رومانیہ سے تعلیم حاصل کر چکے تھے۔ شعیب ہاشمی نے میوزیکل کامیڈی، نعیم طاہر نے ہدایت کاری اور رشید عمر تھانوی نے تھیئٹر میں روشنی کے حوالے سے تربیت حاصل کی۔ الحمرائ ہال نمبر ۱ اور ۲ میں روشنیوں کی تنصیب رشید عمر تھانوی ہی نے کی۔ نعیم طاہر ۲۰۰۹ئ تک <annotation lang="en">PNCA</annotation> (پاکستان نیشنل کونسل آف دی آرٹس) سے وابستہ رہے۔ جبکہ شعیب ہاشمی نے شعبۂ تعلیم میں شمولیت اختیار کر لی اور اپنی ملازمت کی وجہ سے تھیئٹر کے لیے زیادہ خدمات انجام نہ دے سکے۔ ضیائ محی الدین آج کل <annotation lang="en">NAPA</annotation> (نیشنل اکیڈمی آف پرفارمنگ آرٹ) کراچی کے ڈائریکٹر ہیں اور یہ ادارہ انہی کی زیرِ نگرانی کام کر رہا ہے۔ صفیہ دین جوانی ہی میں وفات پاگئیںاورہماراتھیئٹران کی صلاحیتوں سے خاطرخواہ استفادہ نہ کر سکا۔ رشید عمر تھانوی بھی وفات پا چکے ہیں لیکن آخر دم تک <annotation lang="en">PNCA</annotation> سے وابستہ رہے اور اُردوتھیئٹر کے فروغ کے لیے تن دہی سے خدمات انجام دیتے رہے۔</p>
			<p>سیاسی تبدیلیوں، منفی انفرادی و اجتماعی رویوںاور سازشوں کی بدولت ہمارے ادارے کبھی مستحکم نہ ہو سکے۔ بھار تی حکومت اور ان کے ثقافتی اداروںنے تھیئٹرکو تقویت دینے اور اسے محفوظ بنانے کے لیے ٹھوس پالیسیاں مرتب کیں۔ ہم گذشتہ ۶۵ برسوں میں ایک کروڑ سے زائد آبادی کے شہر کے لیے کوئی منصوبہ بندی نہیںکر سکے۔ کسی بھی ملک کا کوئی بھی ادارہ ہو، وہ ملک کے سیاسی ومعاشی استحکام کی بدولت ترقی اور انتشار کی بدولت ترقیِ معکوس کرتا ہے۔ ہمارے ساتھ آخرالذ کر معاملہ ہوا۔ ہم ثقافتی اداروں کی تشکیل کے لیے ٹھوس پالیسیاں ترتیب نہ دے سکے۔ تقسیم کے بعد سے ۷۰ئ تک تھیئٹر کے لیے کوئی باقاعدہ عمارت تعمیر نہ کی جا سکی۔ تھیئٹر کرنے والوں اور تماشائیوںکی بڑھتی ہوئی تعداد کے پیشِ نظر تھیئٹر ایسی عمارتوں میں بھی کیاجانے لگا جو تھیئٹر کے لیے موزوںہی نہ تھیں۔ جو پختہ منڈوے لاہور شہر میں موجود تھے اگر انھیںہی محفوظ کر کے تھیئٹر کی جدید سہولتوں سے آراستہ کر دیا جاتا تو ہمیں ۷۰ئ کی دہائی میں ہی تھیئٹر کی پختہ عمارتیں مل جاتیں۔ لیکن کسی نے اس ورثے کومحفوظ کرنے کی کوشش نہ کی۔ ڈاکٹرانور سجادکہتے ہیں:</p>
			<blockquote>
				<p>میں نے کئی مرتبہ کہا کہ خدا کے لیے اپنے ان قدیم تھیئٹر ہالوں کو محفوظ کرنے کے لیے کوئی حکمتِ عملی طے کر لولیکن کسی نے میری ایک نہ سنی۔</p>
			</blockquote>
			<p>شہر پھیلتا رہا الحمرائ، جی سی، اپوا، وائے ایم سی اے، برٹ انسٹی ٹیوٹ، اوپن ائیر اور سنٹرل ماڈل ہائی سکول کے علاوہ دیگر جگہوں پر بھی اُردو تھیٹرکیا گیا۔ اس دور میںدرج بالا جگہوں کے علاوہ جن جگہوں پراُردو تھیئٹر ہوا ان کے اعداد و شمار بھی ذیل میں درج ہیں:</p>
			<list>
				<li>آواری ہوٹل، لاہور: یہاں ایک دو کھیل پیش کیے گئے۔</li>
				<li>اے جی آفس ہال، لاہور: یہاں اب تھیئٹر نہیں ہوتا۔</li>
				<li>بخاری آڈیٹوریم، گورنمنٹ کالج لاہور:یہ آڈیٹوریم ۱۹۶۴ئ میںتعمیر ہوا۔ اس کی تعمیر کے بعد سے ۸۰ئ تک کچھ نجی تھیئٹر گروپوںنے بھی یہاں کھیل پیش کیے۔ لیکن۱۹۸۰ئ سے تاحال صرف ادارے کی ڈرامہ کلب ہی یہاں کھیل اسٹیج کرتی ہے۔</li>
				<li>ڈویژنل آڈیٹوریم، لاہور میوزیم:یہ ہال بھی اب تھیئٹر کے لیے استعمال نہیں ہوتا۔</li>
				<li>راحت ہال، لاہور: یہ ہال اب موجود نہیں۔</li>
				<li>شاہین ہال دیال سنگھ کالج، لاہور: ۶۴ئ سے ۷۲ئ تک یہ ہال باقاعدہ اُردوتھیئٹر کے لیے استعمال ہوتا رہا لیکن ۱۹۷۲ئ کے بعدیہاںتھیئٹر نہیں ہوا۔</li>
				<li>فری میسن ہال (پکار ہال)لاہور:اس ہال میں ایک دو کھیل پیش کیے گئے لیکن اب یہاں کھیل نہیں ہوتے۔</li>
				<li>لاہور میونسپل کارپوریشن:۱۹۶۵ئ اور اس کے آس پاس اس عمارت میں کچھ کھیل پیش کیے گئے لیکن اس کے بعد یہاںکوئی کھیل نہیں ہوا۔ جو کھیل یہاں پیش کیے گئے ان کی تفصیل دستیاب نہیں ہو سکی۔</li>
			</list>
			<p>ان جگہوں کے متعلق جن حوالوں سے معلومات دستیاب ہوئیں ان سے تو یہی ظاہر ہوتا ہے کہ یہاںہونے والا اُردوتھیئٹر فنی اعتبار سے معیاری نہیں تھا۔ البتہ تعلیمی اداروںمیں کیا جانے والا اردو تھیئٹر فنی ساخت، نئے تجربات اور موضوعات سے مالا مال تھا کیونکہ وہاں تھیئٹر سال بھرکی ایک اہم نصابی سرگرمی سمجھا جاتا تھا اسی لیے وہاں تھیئٹر کے لیے مالی و دیگر مشکلات کم تھیں۔ حاصلِ بحث یہ کہ تقسیم کے فوراً بعدلاہور میں اردو تھئیٹر کے لیے جو کوششیں کی گئیں وہ منتشراور روایتی تھیں جس کی وجہ سے اس کی ابتدا میں تاخیر ہوئی۔ گورنمنٹ کالج لاہورکی نوآبادیاتی روایت نے بھی منجھے ہوئے افراد کو اپنی گرفت میں رکھا اور وہ فوراً اردو تھیئٹر کی جانب مائل نہ ہوئے۔ رفتہ رفتہ برف پگھلی اور انگریزی کھیلوں کے علاوہ اردو کھیلوں کے لیے بھی سوچا جانے لگا اور اس حوالے سے ابتدا میں تراجم پر زورصرف کیا گیا۔ تقسیم کے بعد سے ۱۹۶۰ئ تک پہنچتے پہنچتے اس رجحان میں بھی تبدیلی پیدا ہوئی اور طبع زادڈرامہ نگار میدان میں اترے جبکہ تراجم سے قدرے کم استفادہ کیا گیا۔ اُردوتھیئٹر کے لیے کچھ نئے راستوں کا تعین ہوا۔ ۶۵ئ کی جنگ نے قومی شناخت کو اُجاگر کیا۔ ٹی وی اور فلم نے تھیئٹر کو کسی حد تک نقصان پہنچایا۔ ۱۹۷۰ئ تک اُردوتھیئٹر کے لیے کوئی واضح، مربوط اور جامع حکمت عملی طے نہ کی جا سکی۔ ایسی صورتِ حال میںاُردو تھیئٹر خود ساختہ اصولوںکے تحت اپنے راستوں کا خودہی تعین کرتا چلا گیا۔ لیکن ۱۹۷۰ئ کے بعد جمہوری و فوجی آمریت سے پیدا ہونے والے زوال وانتشارنے ہمارے قومی اداروں کی شکلیںمسخ کرنا شروع کر دیںاور جلد ہی تھیئٹر بھی اس کی زد میں آگیا۔</p>
		</section>
	</body>
</document>