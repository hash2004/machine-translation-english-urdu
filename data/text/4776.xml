<document>
	<meta>
		<title>بھارت میں سکھوں کی مقدس کتاب کی بے حرمتی پر پاکستانی سکھ برادری سراپا احتجاج</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/8210/</link>
			<copyright-holder>آئی بی سی اردو</copyright-holder>
		</publication>
		<num-words>302</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پاکستان سکھ کونسل کے پیٹرن ان چیف سردار رمیش سنگھ خالصہ نے بھارت میں سکھوں کی مقدس کتاب گرو گرنتھ صاحب کی بے حرمتی اور بے گناہ سکھوں کے قتل عام پربھارتی پنجاب پولیس کی درندگی کے خلاف کراچی پریس کلب کے باہر احتجاجی مظاہرے سے خطاب کرتے ہوئے کہا ہے کہ اس شرمناک واقعے سے پوری دنیا کی سکھ برادی کے جذبات مجروح ہوئے ہیں۔</p>
			<p>انہوں نے اس واقعے سکھوں کے خلاف عالمی سازش کا حصہ قرار دیتے ہوئے کہا کہ پر امن احتجاج دنیا بھر میں ہر ملک کے شہری کا جائز اور بنایادی حق ہے ۔ کوئی بھی مذہب کسی دوسری مذہب کی مقدس کتابوں کی توہین کی اجازت نہیں دیتا۔</p>
			<p>انہوں نے کہا کہ بھارت میں سکھوں اور دیگر اقلیتوں کے ساتھ جو سلوک روا رکھا جا رہا ہے وہ قابل افسوس ہے۔</p>
			<p>انہوں نے پوری سکھ برادری کی جانب سے اقوام متحدہ اور انسانی حقوق کی عالمی تنظیموں سے بھارتی پنجاب میں سکھوں سے ہونے والی انسانی حقوق کی خلاف ورزیوں کا فوری نوٹس لینے کا مطالبہ کیا ہے ۔</p>
			<p>انہوں نے بھارتی وزیراعظم نریندر مودی سے پرزور مطالبہ کیا کہ وہ ہندوستان میں اقلیتوں کے ساتھ ناروا سلوک کا سلسلہ بند کرائیں اور بے گناہ سکھوں کے قتل میں ملوث بھارتی پنجاب کی پولیس کے اہلکاروں کے خلاف کارروائی کریں تاکہ آئندہ اس قسم کے واقعات پیش نہ آئیں۔</p>
			<p>انہوں نے پاکستان کے وزیراعظم نواز شریف سے بھی اپیل کی ہے کہ سفارتی سطح پر اس واقعے کی بھرپور مذمت کریں اور عالمی سطح پر سکھوں کے خلاف لیے جانے والے مظالم کے خلاف صدائے احتجاج بلند کریں۔</p>
			<p>احتجاجی مظاہرے سے علامہ احسان صدیقی،رانا آصف حبیب،پاکستان سکھ کونسل کے صدر سردار تارا سنگھ،سردار من موہن سنگھ،سردار جسوندر سنگھ،سردار منجیت سنگھ،سردار دیپک سنگھ،سردار کرشن سنگھ،سردار ارجن سنگھ،پرکاش پی چنال،پاسٹر رفاقت صادق،سلامت کھوکھر اور دیگر نے خطاب کیا۔</p>
		</section>
	</body>
</document>
