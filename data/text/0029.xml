<document>
	<meta>
		<title>میرا جی اور مغالطے</title>
		<author>
			<name>نجیب جمال</name>
			<gender>Male</gender>
		</author>
		<publication>
			<name>Bunyad, Volume 4</name>
			<year>2013</year>
			<city>Lahore</city>
			<link>https://gcll.lums.edu.pk/sites/default/files/11_najeeb_jamal_bunyad_2013.pdf</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<num-words>2406</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>ماضی کی گپھائوں اور بھورے لمبے بالوں کی جٹائوں کا نام ہم سب نے مل کر میرا جی رکھا ہے۔ اب یہی ان کا نام، یہی ان کا کام اور یہی ان کی پہچان ہے۔ اس پہچان کو بنانے میں خود انھوں نے بہت محنت، بہت تردّد اور بہت کاوش کی تھی، یہاں تک کہ مرتے سمے تک وہ پھر کبھی ماں باپ کے دیے ہوئے نام اور پہچان کو اپنانے پر آمادہ نہ ہو سکے اور کہتے رہے کہ:</p>
			<blockquote>
				<p>لوگ مجھ سے میرا جی کو نکالنا چاہتے ہیں مگر میں ایسا نہیں ہونے دوں گا۔ یہ نکل گیا تو میں کیسے لکھوں گا، کیا لکھوں گا؟ یہ کمپلیکس ہی تو میری تحریریں ہیں۔</p>
			</blockquote>
			<p>گویا میرا جی محض ایک شخصیت، ایک شاعر یا فن کار کا نام نہیں تھا، یہ بقول میرا جی ایک کمپلیکس تھا اور ان کی تحریروں کا باعث بھی۔ میرا جی کے اس پرسونا <annotation lang="en">(persona)</annotation> کا بہت ذکر رہا، یہی وجہ ہے کہ ان کی ظاہری ہیئت کذائی، ان کا حلیہ، ان کا لباس (جس میں منٹو کی دی ہوئی برساتی بھی شامل ہے) ان کے ہاتھوں میں لوہے کے تین چھوٹے بڑے گولوں کی مسلسل حرکت، بغیر جیب کی پتلون، میلی کچیلی دہری تہری جرابیں، جوتوں کے پھٹے ہوئے تلوے اور اُدھڑی ہوئی سلائیاں، گلے میں دو گز لمبی مالا، شیروانی کی پھٹی ہوئی کہنیاںاور جیبوں میں سگریٹ کی ڈبیوں کی پنیاں، چیتھڑے، پان کی ڈبیا، پائپ، تمباکو، ہومیوپیتھک دوائیں اور سب سے سِوا میرا سین نامی بنگالی لڑکی سے ان کا افلاطونی عشق جسے وہ عشق نہیں سروس سمجھتے رہے … یہ سب ان کی پہلی اور آخری پہچان ٹھہرا۔ انھیں دھرتی پوجا کا شاعر بھی کہا گیا، اس کی وجہ اپنے بچپن میں ان کا جنوبی ہندوستان میں قیام بھی ہو سکتا ہے۔ ان کی نظموں میں جنس کا اور خاص طور پر خود نفسی یاخود لذتی کا بھی، جسے استمنا بالید کا نام دیا گیا، بہت تذکرہ رہا اور یوں میرا جی کو ان کے خود ساختہ کمپلیکسزہی کے حوالے سے سمجھنے کی کوشش ہوتی رہی۔ سوال یہ ہے کہ کیا کسی بھی طرح کا شخصی اُلجھائو پورے تخلیقی عمل کی قوت متحرکہ بن سکتا ہے؟ کیا شخصی پرسونا اور تخلیقی پرسونا اصل میں دونوں ایک ہیں؟ یا پھر ان میں ذات کے برتائو اور تخلیق کے سبھائو کا فرق موجود ہے اور اپنے پھیلائو، جزئیات، تخیلات اور تصورات میں یہ دونوں الگ الگ کائناتی وجود رکھتے ہیں؟ میرا سین سے میرا جی کا عشق اس کی ایک مثال ہے۔ وہ میرا سین کی پرچھائیں کا پیچھا کرتے نظر آتے ہیں۔ قطع نظر اس کے کہ خود میرا سین کا اپنا وجود ایک حقیقت تھا یا پرچھائیں، اور ابھی تو اس پرفریب حقیقت کا تعین ہونا باقی ہے کہ سارا معاملہ خواب تھا یا خیال تھا کیا تھا۔ ایک بات مگر طے ہے کہ اچھے بھلے ثنائ اللہ ڈار نے میرا جی بن کر میراسین کے تصور کو اپنی ذات ہی کا ایک حصہ بنا لیا تھا۔ میراسین اب خارج کا مجسم پیکر نہیں تھی خود ان کا وجود تھی یوں ان کے اندر کی دنیا میں ایک روشنی، ایک رونق اور ایک ہجوم موجود تھا اور شاید وہ اکیلے نہیں تھے جیسا کہ عام طور پر خیال کیا جاتا ہے۔ ہاں یہ ضرور ہے کہ ان کی ظاہری حالت، ملبوس کی دھجیاں اور ایک بیراگی کا بہروپ مغالطے میں مبتلا ضرور کرتا رہا اور شاید کچھ عرصہ تک مزید ایسا ہوتا رہے مگر بالآخر میرا جی کے تخلیقی پرسونا کو ان کے ذاتی اور شخصی اُلجھائو، بے ترتیبی اور بد ہیئتی سے الگ ہونا ہے اور ایساآج نہیں تو کل ہونا ہے۔ میرا جی کو اب کسی دیو مالائی اسطورہ کا کردار بنا کر محدود نہیں رکھا جا سکتا اس کے تخلیقی عمل کو محض اس کے بیراگ کی شکل قرار نہیں دیا جا سکتا نہ ہی اس کے بہروپ کو چند نظموں کا حوالہ دے کر اس کی پہچان سمجھا جا سکتا ہے۔ اس کی خودمرکزیت اس کی ذاتی خود فریبی تو ہو سکتی ہے مگر اُسے بھی اس کے تخلیقی عمل کا لازمہ سمجھنا ایک غلطی ہوگا۔</p>
			<p>اب سوال یہ ہے کہ کیا غیر ذمہ دارانہ شخصی روپ یا نیم دیوانگی جیسی بے ترتیبی، تخلیقی عمل کے توازن کے مساوی قرار دی جا سکتی ہے؟ اور کیا کلیاتِ میرا جیکے ۱۰۸۰ صفحات کو ان کی دیوانگی کی عطا سمجھا جائے گا؟ شاید ایسا نہیں ہے، آج میرا جی کی پیدائش کے سو سال بعد بہت کچھ بدل چکا ہے۔ میرا جی کے تخلیقی عمل کے حوالے سے معروضی نظر پیدا ہو چکی ہے۔ نقد و نظر کے معیارات بدل چکے ہیں۔ اب تخلیقی شخصیت کی ذات، ماحول، عہد، حالات، سیرت اور برتائو صرف ایک حد تک ہی ضروری سمجھے گئے ہیں۔ یہ بہت دیر اور دور تک اگر تخلیقی عمل کا حصہ سمجھے جائیں تو یقینی طور پر ذاتی مغالطے پیدا کریں گے اور پھر شاید کوئی یہ نہ کہہ سکے ”میرا جی از سرتاپا تخلیق تھے۔“</p>
			<p>ہاں یہ بھی صحیح ہے کہ یہ سوال ضرور پریشان کر سکتا ہے کہ ”آخر اس ساری تخلیقی سنجیدگی اور گہرے تخلیقی انہماک کے باوجود انھوں نے یہ حُلیہ کیوں بنایا اور ساری عمر اپنی زندگی اس طور سے کیوں گزاری۔“ اس سوال کا جواب بھی دیا جاتا رہے گا کہ یہ سوال میرا جیؔ کی شخصیت کے رومانس کے ساتھ جڑا ہوا ہے۔ اپنی انفرادیت کو راسخ کرنا، اپنے آپ کو قابلِ توجہ بنانا اور اس کے لیے دھرتی کے پجاری کا روپ دھارنا، اپنی ذاتی ناآسودگیوں کے مداوے کے لیے اپنے وجود سے کیف اور لذت کو اخذ کرنا اور پھر اس تجربے کے بعد کی ہاتھوں کی آلودگی اور نم ناکی کو کچھ نظموں کا حصہ بنا دینا بھی دراصل اپنی ذات کے لیے کچھ نظمیں لکھنے کی کاوش ہے۔ میرا جی نے بودلیر کے بارے میں لکھا تھا کہ ”اس نے کچھ نظمیں صرف اپنے لیے لکھی تھیں۔“ ڈاکٹر جمیل جالبی نے میرا جی کی اس بات کو لے کر کہ یہ خیال ظاہر کیا ہے کہ ”میرا جی نے بھی ابتدائی دور کی شاعری اپنی ذات کے لیے کی۔“</p>
			<p>میرا جی نے ایڈگر ایلن پو کے بارے میں جو لکھا ہے اس کا اطلاق خود اس کی ذات پر بھی کیا جا سکتا ہے۔ وہ لکھتے ہیں:</p>
			<blockquote>
				<p>کوئی اسے شرابی کہتا ہے، کوئی اعصابی مریض، کوئی اذیت پرست اور کوئی جنسی لحاظ سے ناکارہ ثابت کرتا ہے اور ان رنگا رنگ خیال آرائیوں کی وجہ سے اصلیت پر ایسے پردے پڑ گئے ہیں کہ اٹھائے نہیں بنتا ہے۔</p>
			</blockquote>
			<p>واضح رہے کہ پو کے بارے میں جب میرا جی یہ لکھ رہےتھے اس وقت میرا سین سے ان کی تصوراتی محبت کو شروع ہوئے دو تین سال ہی گزرے تھے اور اس کے بعد میرا جی خود بھی اسی ابنار ملٹی کی طرف لپکتے نظر آتے ہیں۔ پو کی بیوی کے بارے میں میرا جی کا لکھنا کہ ”اس کی بیوی ایک ایسا سایہ بن جاتی تھی جسے حقیقت سے کوئی تعلق نہ ہو۔“ اور یہ کہ ”ایڈگر ایلن پو عورت کے بجائے عورت کے تصور کی پوجا کرتا تھا۔“</p>
			<p>گویا پو کے بارے میں میرا جی کے یہ بیانات خود ان کے اپنے اندرون کا اظہار بھی ہیں۔ عورت جو میراسین کا یک تخیلاتی روپ ہے یا پھر ان تمام عورتوں کا جو میراسین کے تصور ہی کی توسیع سمجھی جا سکتی ہیں میرا جی کی نظموں کا موضوع بنیں، کبھی طوائف، کبھی عام سی عورت، کبھی محبوبہ اور کبھی دلھن کی صورت میں۔ ہاں اس کے ساتھ یہ ضرور ہوا کہ میرا جی نے تخیلاتی اور تصوراتی یا کسی حد تک نیو راتی عاشق کا روپ دھارتے ہوئے اپنے تصورات کو خوب صورت شاعرانہ امیجز کی شکل میں ڈھال دیا یہی ان کے تخلیقی عمل کا وہ مثبت پہلو ہے جس کی وجہ سے میرا جی جدید اُردو نظم کے بانی سمجھے جاتے ہیں۔ اس میں شک نہیں کہ ان کی ان نظموں میں امیجز کا جو خزانہ ملتا ہے وہ نئی اُردو شاعری کوان کی دین ہے۔ ان کی گیت نگاری، ان کی غزل گوئی یا قدیم اسطوروں کی طرف ان کی رغبت محض کچھ قدیم ہیئتوں اور کچھ تہذیبی روایات کی پاسداری میںتو ہو سکتی ہے مگر میرا جی کی پوری تخلیقی شخصیت ان کی نظموں ہی میں ظاہر ہوتی ہے اور ان نظموں میں کچھ اثرات یقینا بودلیر، ایڈگرایلن پو، میلارمے کی نظموں کی بُنت کاری کے بھی ہو سکتے ہیں۔ ان کے امیجز کا ابہام بھی اسی وجہ سے ہو سکتا ہے مگر یہ بھی ایک حقیقت ہے کہ میرا جی کی لفظیات، علامات اور امیجز کا ابہام اب ابہام معلوم نہیں ہوتا، گو انھوں نے نہ صرف نئی نظم کے امکانات کو واضح تر کیا بلکہ جدید اُردو نظم کا لہجہ اور زبان بھی مرتب کی مگر کیا یہ تشکیلی لہجہ اور تخلیقی ارتقا کانامیاتی عمل تھا یا پھر یہ سنجیدگی اور تخلیقی انہماک صرف ان کی بے ترتیبی، پریشان خیالی اور خود مرکزیت کے سبب سے تھا؟ کیا مستقبل سے ان کا تعلق بے نام سا ہے؟ کیا وہ صرف ماضی اور حال کے انسان تھے اوربس؟ کیا ان کی نظمیں مستقبل کی اُردو نظم کا ایک خاکہ تشکیل نہیں دیتیں؟ کیا وہ مروّجہ تہذیبی پابندیوں کو قبول کرتے ہیں؟کیا وہ رسمی اخلاقیات کے پابند ہیں اور کیا انھوں نے جسمانی زندگی کی قید کو اپنا مقدر سمجھ لیا تھا یا پھر جو کچھ وہ خود کہتے ہیںان میں سے بہت سی باتوں کی چھان پھٹک کی ضرورت ہے؟ مثلاًان کا یہ کہنا:</p>
			<blockquote>
				<p>سچ ہے سماج کے فرائض جس طرح دنیا انھیں سمجھتی ہے میں نے، جس طرح میں انھیں سمجھتا ہوں، پورے نہیں کیے لیکن میں نے اپنی جسمانی زندگی سے زیادہ جس قدر ذہنی زندگی بسر کی ہے اس کا لحاظ کسے ہوگا۔</p>
			</blockquote>
			<p>اب یہاں ہمارے سامنے دو سوال سر اُٹھاتے ہیں ایک تو ان کا اور ان کی شاعری کا مستقبل میں کردار اور دوسرا ان کی ذہنی زندگی اور اس کی فعالیت۔ جہاں تک نئی نظم کے امکانات کو واضح تر کرنے اور مستقبل میں کوئی مقام پیدا کرنے میں میرا جی کی نظموں کا کوئی کردار ہے تو اس کے بارے میں منٹو نے بڑے پتے کی بات لکھی ہے:</p>
			<blockquote>
				<p>بحیثیت شاعر کے اس کی حیثیت وہی ہے جو گلے سڑے پتوں کی ہوتی ہے جسے کھاد کے طور پر استعمال کیا جا سکتا ہے۔ میں سمجھتا ہوں اس کا کلام بڑی عمدہ کھاد ہے جس کی افادیت ایک نہ ایک دن ضرور ظاہر ہو کر رہے گی۔</p>
			</blockquote>
			<p>جہاں تک ان کی ذہنی زندگی اور اس کی فعالیت کا تعلق ہے تو میرا جی کو شخصیت اور اُن کے تخلیقی اظہار کے درمیان کچھ مغالطوں کو دورکرنا ہوگا۔ ان میں سے کچھ مغالطے میرا جی کے اپنے پیدا کردہ ہیں مثلاً ان کا یہ کہنا کہ ”لوگ مجھ سے میرا جی کو نکالنا چاہتے ہیں مگر میں ایسا نہیں ہونے دوں گا۔“ ان کا یہ رویہ بھی ایک مغالطے کو پیدا کرتا ہے۔ ان کا یہ رویہ انفرادیت کی دھار کو تو تیز کرتا ہے اور شاید میرا جی بھی یہی سمجھتے تھے کہ ان کی ہیئت کذائی، ان کا بہروپ اور ان کا شخصی برتائو ان کے فن کی تفہیم کا ایک موزوں ذریعہ ہوسکتاہے حالانکہ اس کے برعکس ان کی غزلیں، گیت، نظمیں، تراجم، تنقید…، ادبی دنیا اور خیال جیسے ادبی رسالوں کی تدوین، حلقہ اربابِ ذوق سے متعلق ان کی سنجیدگی سب ان کے مرتب ذہن کی تصویر بناتے ہیں۔ خصوصاً ان کی تنقید کی وجہ سے انھیں بالاتفاق اُردو کا پہلا نفسیاتی نقاد کہا جاتا ہے۔ منٹو نے اس حوالے سے میرا جی سے اپنی ایک ملاقات کا تذکرہ کیا ہے جس میں میرا جی منٹو کے افسانوں سے متعلق اپنی رائے کا اظہار کر رہےتھے۔ منٹو لکھتے ہیں:</p>
			<blockquote>
				<p>میرا جی کے دماغ میں مکڑی کے جالے نہیں۔ اس کی باتوں میں اُلجھائو نہیں تھا اور یہ چیز میرے لیے باعث حیرت تھی اس لیے کہ اس کی اکثر نظمیں ابہام اور اُلجھائو کی وجہ سے ہمیشہ میری فہم سے بالا تر رہی تھیں لیکن شکل و صورت اور وضع قطع کے اعتبار سے وہ بالکل ایسا ہی تھا جیسا اس کا بے قافیہ مبہم کلام۔ اس کو دیکھ کر اس کی شاعری میرے لیے اور بھی پیچیدہ ہو گئی۔</p>
			</blockquote>
			<p>ان جملوں پر غور کرنے کی ضرورت ہے کہ منٹو جیسا تخلیقی فن کار بھی میرا جی کے بے قافیہ اور مبہم کلام کو میرا جی کی شکل و صورت اور وضع قطع کے تعلق سے جانتا ہے۔ وہ میرا جی کی کسی اُلجھائو کے بغیر گفتگو کا تو قائل ہے اور ذہن کی صفائی، گفتگوکی روانی یہاں تک کہ اس کی خطاطی سے بھی متاثر ہے مگر اس کی شاعری کو مبہم اس لیے جانتا ہے کہ میرا جی کی وضع قطع منٹو کو اُن کے بے قافیہ اور مبہم کلام جیسی معلوم ہوئی تھی اور شاید یہی میرا جی کا مقصد بھی تھا، مگر اب میرا جی کی شاعری کے <annotation lang="en">potential</annotation> کے حوالے سے ایسے کسی مغالطے کی گنجائش نہیں۔ انوار انجم نے میرا جی کی شخصیت اور تخلیقی شخصیت کا تجزیہ کرتے ہوئے درست لکھا ہے:</p>
			<blockquote>
				<p>میرا جی فطری اعتبار سے پراچین اور ہندوستان کے بھکشو تھے مگر بعض اوقات زمانہ حاضر کے عقلیت پرست انسان کی جھلکیاں بھی ان میں دکھائی دینے لگی تھیں۔ ان کا انداز فکر اور انداز نظر ایسے مغربی فن کاروں اور فلسفیوں کا سا تھا جنھوں نے آج یا کل کے نہیں صدیوں بعد کے بہت ہی متمدن انسان کے لیے سوچ بچار کی ہے۔</p>
			</blockquote>
			<p>میرا جی کو جاننے اور سمجھنے کے لیے ضروری ہے کہ ان کے تخلیقی عمل کے ارتقائی مراحل کو پیش نظر رکھا جائے۔ دلچسپ بات یہ ہے کہ وہ اپنی مختصر سی زندگی میں مختلف اوقات میں مختلف حالات و واقعات کے زیر اثر دکھائی دیتے ہیں۔ کبھی ایک بھگت، کبھی ایک ملامتی، کبھی نراجیت پسند، کبھی بیراگی، کبھی جنس پرست، کبھی باطنیت کے قائل، کبھی ہند آریائی فضا کے پجاری، کبھی عجمی فضا کی طرف مراجعت کے تمنائی، کبھی جنس اور نفسیات کے شیدائی تو کبھی مابعد الطبیعیاتی مسائل سے نبرد آزما، کبھی موسیقی سے لگائو تو کبھی دوران رقص لوچ، لچک اور بھائو کے قتیل … یہ تھے میرا جی جوایک زندہ، متحرک اور توانا ذہن رکھتے تھے۔</p>
			<p>میرا جی کی تفہیم کے لیے پہلی اور دوسری عالمی جنگوں کے درمیانی عرصے میں مغربی استعمار کے جبر، نوآبادیوںکے ہونے والے استحصال اور عالمی سامراج کے توسیع پسندانہ عزائم کے مقابل شورِ سلاسل، روزنِ زنداں سے آزادی کے سویرے کا نظارہ، محکوموں کے جسموں سے ٹپکنے والے لہو کا جم جانا اور خون کی سرخی سے رگِ برگِ گلاب کا نکھر جانا، جیسے عوامل بنیادی حوالہ فراہم کرتے ہیں۔ اسی کے ساتھ مغربی مفکرین کے نظریات اور خاص طور پر فرانسیسی علامت پسندوں، تحلیلِ نفسی، جنسی نفسیات اور شعور ولاشعور جیسے رجحانات کے حامل نفسیات دانوں کے اثرات، ترقی پسندوں کے مقابل متوازن نفسی دروں بینی کا رویہ بھی میرا جیؔ کے فنی ارتقا کے عوامل ہیں۔ گویا جس قدر انسانی ذات گہری، پیچیدہ اور متنوع الصفات ہے میرا جیؔ کے موضوعات بھی گہرے اور متنوع ہیں۔</p>
			<p>میرا جی کو عمومی طور پر فراریت پسند، گریز پا اور شکست خوردہ سمجھا جاتارہاہے۔ یہ مغالطہ بھی غالباً ان کے دل غم دیدہ کے آسودہ نہاں خانے میں سوئی ہوئی آرزوئوں، خواہشوں اور تمنائوں کے سبب سے ہے جس کا علاج انھوں نے خود لذتی میں ڈھونڈرکھا تھا۔ اس مغالطے کو دور کرنے کے لیے ان کی نظم ”شام کو راستے پر“ کی مثال دی جا سکتی ہے جس میں ان کا عکسِ تخیل بھی متحرک نظر آرہا ہے:</p>
			<blockquote>
				<verse>
					رات کے عکسِ تخیل سے ملاقات ہو جس کا مقصود
					کبھی دروازے سے آتا ہے کبھی کھڑکی سے،
					اور ہر بار نئے بھیس میں در آتا ہے۔
					اس کو اِک شخص سمجھنا تو مناسب ہی نہیں۔
					وہ تصور میں مرے عکس ہے ہر شخص کا، ہر انساں کا۔
					کبھی بھر لیتا ہے اک بھولی سی محبوبۂ نادان کا بہروپ، کبھی
					ایک چالاک، جہاں دیدہ و بے باک ستم گربن کر
					دھوکا دینے کے لیے آتا ہے، بہکاتا ہے،
					اور جب وقت گذر جائے تو چھپ جاتا ہے۔
					مری آنکھوں میں مگر چھایا ہے بادل بن کر
					ایک دیوار کا روزن، اسی روزن سے نکل کر کرنیں
					مری آنکھوں سے لپٹتی ہیں، مچل اُٹھتی ہیں
					آرزوئیں دلِ غم دیدہ کے آسودہ نہاں خانے سے؛
				</verse>
			</blockquote>
			<p>اسی نظم کا یہ آخری حصہ بھی ملاحظہ ہو جس میں عشق کا طائر آوارہ بہروپ بھر کے ایک نہ ختم ہونے والی تلاش کے سفر میں ہے اور یہی میرا جی کی فکر کا اثباتی، متحرک اور توانا پہلو ہے:</p>
			<blockquote>
				<verse>
					میں تو اک دھیان کی کروٹ لے کر
					عشق کے طائرِ آوارہ کا بہروپ بھروں گاپل میں
					اور چلا جائوں گا اس جنگل میں
					جس میں تُو، چھوڑ کے اِک قلبِ افسردہ کو اکیلے، چل دی،
					راستہ مجھ کو نظر آئے نہ آئے، پھر کیا
					اَن گنت پیڑوں کے میناروں کو
					میں تو چھوتا ہی چلا جائوں گا،
					اور پھر ختم نہ ہوگی یہ تلاش،
					جستجو روزنِ دیوار کی مرہون نہیں ہو سکتی،
					میں ہوں آزاد… مجھے فکر نہیں ہے کوئی،
					ایک گھنگھور سکوں، ایک کڑی تنہائی
					مرا اندوختہ ہے۔
				</verse>
			</blockquote>
			<p>یوں ایسی کئی نظموں کی موجودگی میں یہ کہنا بھی شاید ایک اور مغالطے کو جنم دینے کا باعث ہو سکتا ہے کہ:</p>
			<blockquote>
				<p>میرا جیؔ ماضی پرست انسان ہیں، وہ ٹھوس حقائق سے آنکھیں بند کر کے دیو مالائی عہد میں زندہ رہنا چاہتے ہیں۔</p>
			</blockquote>
			<p>میرا جی کے سلسلے میں مغالطے کا ایک اور پہلو انھیں اُردو کا سب سے زیادہ داخلیت زدہ شاعر قرار دینا ہے جس کا مؤثر جواب وارث علوی نے دیا ہے۔ دیکھیے:</p>
			<blockquote>
				<p>میرا جی کی پوری شاعری سمندر، پہاڑ، نیلا گہر آسمان، بل کھاتی ندیوں، تالابوں، جنگلوں، چاند، سورج اور ستاروں، ماتھے کی بندی، کاجل کی لکیر، پھولوں کی سیج، سرسراتے ملبوس اور بدن کے لہو کی آگ کی شاعری ہے جو شاعر من کا بھید اور رات کی بات کہنے کے لیے پوری کائنات اور مظاہر فطرت اور اساطیر کی دنیا پر اپنے تخیل کا جال پھینکتا ہو وہ بھلا داخلی شاعر کیسے ہو سکتا ہے۔</p>
			</blockquote>
			<p>یوں اب ہمیں میرا جی کے حوالے سے فراریت پسندی، داخلیت زدگی اور بیمار ومجہول ذہنیت جیسے الزامات واپس لینے کی ضرورت ہے۔ ان کے یہاں موضوعاتی، تجرباتی اور لسانی وسعت کا یہ عالم ہے کہ دل اور دنیا، انفس و آفاق اور طبیعیات و مابعد الطبیعیات جیسے عناصر کسی ایسی ظاہری ہیئت کذائی کے محتاج نہیں رہتے جس کے نتیجے میں محض اعصاب زدہ شاعری ہی پیدا ہو سکتی ہے۔</p>
		</section>
	</body>
</document>