<document>
	<meta>
		<title>: دل کی بیماری کا آسان حل</title>
		<author>
			<name>رابعہ سید</name>
			<gender>Female</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/15600/</link>
			<copyright-holder>آئی بی سی اردو</copyright-holder>
		</publication>
		<num-words>327</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سردی میں خشک میوہ جات استعمال صحت کے لیے مفید ثابت ہوتا ہے۔ ان میں ایک میوہ پستہ بھی ہے پستے کاشمار مغزیات میں کیا جاتا ہے۔ یہ جسم میں حرارت بھی پیداکرتاہے۔ جب کہ قوت حافظہ، دل، معدے اور دماغ کے لیے بھی مفید ہے۔ اس کے متواتراستعمال سے جسم ٹھوس اور بھاری ہوجاتاہے۔ مغزپستہ سردیوں کی کھانسی میں بھی مفید ہے اور پھیپھڑوں سے بلغم خارج کر کے انہیں صاف رکھتا ہے۔ پستے میں کیلشیم، پوٹاشیم اور حیاتین بھی اچھی خاصی مقدار میں موجود ہوتے ہیں۔ ایک سو گرام پستے کی گری میں 594 حرارے ہوتے ہیں۔ پستہ کا استعمال مختلف سویٹس کے ہم راہ صدیوں سے مستعمل ہے۔ حلوہ زردہ اور کھیرکا لازمی جزہے۔ نمکین بھنا ہوپستہ انتہائی لذت دارہوتاہے اور دیگر مغزیات کی طرح بھی استعمال کیا جاتا ہے۔ جدید طبی تحقیق کے مطابق دن میں معمولی مقدار میں پستہ کھانے کی عادت انسان کو دل کی بیماری سے دوررکھ سکتی ہے۔ پستہ خون میں شامل ہو کرخون کے اندرکولیسٹرول کی مقدار کوکم کر دیتا ہے۔ اس کے علاوہ خون میں شامل مضرعنصر لیوٹین کو بھی ختم کرنے میں مدد دیتا ہے۔</p>
			<p>تحقیق کے دوران ماہرین نے یہ بھی نوٹ کیا کہ پھل اور پتے دار ہری سبزیوں کھانے سے شریانوں میں جمے کولیسٹرول کوپگھلایاجاسکتاہے۔ پستہ عام خوراک کی طرح کھاناآسان بھی ہے اور ذائقے دارغذا بھی اگرایک آدمی مکھن تیل اورپنیر سے بھرپور غذاؤں کے بعد ہلکی غذاؤں کی طرف آناچاہتاہے تواسے پستہ کھانے سے آغاز کرنا چاہیے۔ پستہ کا روزانہ استعمال کینسر کے امراض سے بچاؤ میں مددگار ثابت ہوتا ہے۔ ایک جدیدتحقیق میں یہ بات سامنے آئی ہے کہ روزانہ مناسب مقدارمیں پستہ کھانے سے پھیپڑوں اور دیگر کینسرزکاخطرہ کم ہوجاتاہے۔ کینسر پرکام کرنے والی ایک امریکی ایسوسی ایشن کے تحت کی جانے والی ریسرچ کے مطابق پستہ میں وٹامن ای کی ایک خاص قسم موجود ہوتی ہے جوکینسر کے خلاف انتہائی مفید ہے ۔ ماہرین کاکہناہے کہ پستہ میں موجود اس خاص جزو سے نہ صرف پھیپھڑوں بلکہ دیگر کئی اقسام کے کینسرسے لڑنے کے لیے مضبوط مدافعتی نظام حاصل کیاجاسکتاہے۔</p>
		</section>
	</body>
</document>
