<document>
	<meta>
		<title>بینائی واپس لوٹانے کے لیے "وائڈ اسکرین لینس" تیار</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9967/</link>
			<copyright-holder>آئی بی سی اردو</copyright-holder>
		</publication>
		<num-words>330</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ماہرین نے پہلی مرتبہ عمررسیدگی سے لاحق ہونے والے لاعلاج نابینا پن کو دور کرنےکے لیے ایک خاص وائڈ اسکرین لینس تیار کیا ہے جسے سے دنیا بھر میں کروڑوں افراد کو فائدہ ہوگا۔</p>
			<p>یونیورسٹی آف مورسیا، اسپین کے  پروفیسر پابلو آرٹل اور لندن آئی اسپتا ل فارما کے چیف میڈیکل افسر کی جانب سے تیار کیے گئے اس لینس کو "آئی میکس" کا نام دیا گیا ہے جو حقیقت میں 2  لینس کا مجموعہ ہے۔ اس لینس کو کورنیا اور آنکھوں کے خمیدہ حصے کے درمیان لگایا جاتا ہے جسے سلکس کہتے ہیں، اس لینس کی بدولت آنکھ نہ صرف سیدھ میں ٹھیک طرح سے دیکھتی ہے بلکہ کسی وائڈ اینگل کیمرے کی طرح اطراف کے مناظر کو بھی دیکھا جا سکتا ہے کیونکہ لینس روشنی جمع کر کے پورے میکیولا پر گراتا ہے۔</p>
			<p>50 اور 55 سال سے زائد عمر کے افراد میں بڑھاپے سے وابستہ نابینا پن ایک عام کیفیت ہے جسے "ایج ریلیٹڈ میکیولر ڈی جنریشن" کہا جاتا ہے۔ اس میں روشنی محسوس کرنے والے خلیات متاثر ہوتے ہیں اور رفتہ رفتہ پوری بصارت کم ہو جاتی ہے اور ایک منظر کی تمام تفصیلات ظاہر نہیں ہوتیں۔ لیکن اس "وائڈ اسکرین وژن" لینس سے اس مرض پر کافی حد تک قابو پایا جا سکتا ہے۔</p>
			<p>ماہرین کا کہنا ہے کہ دواؤں سے مرض کی رفتار کو کم ضرور کیا جا سکتا ہے لیکن اس کا حتمی علاج موجود نہیں تاہم وائڈ اسکرین لینس بہت حد تک خمیدہ ہے اور اطراف سے روشنی جمع کر کے آنکھ کے حصے "میکیولہ" پر منظر ظاہر کرتا ہے اور اس کے آپریشن میں صرف 10  منٹ صرف ہوتے ہیں۔</p>
			<p>ماہرین کے مطابق موتیے کے آپریشن سے گزر کر آنکھ میں لینس لگوانے والے مریضوں میں بھی یہ لینس لگوایا جا سکتا ہے کیونکہ یہ بہت چھوٹا ہے اور اس کے لیے مراحل سے گزر کر لینس کو بار بار ڈیزائننگ سے گزارا گیا۔ گزشتہ برس اس لینس کو لگانے کا کامیاب تجربہ  89 سالہ خاتون میں کیا گیا جس کے بعد ان کی ختم ہوتی بصارت بہتر ہو گئی۔</p>
		</section>
	</body>
</document>
