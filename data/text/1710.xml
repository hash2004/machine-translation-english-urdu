<document>
	<meta>
		<title>رات جی کھول کے پھر میں نے دعا مانگی ہے</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/18005/</link>
			<copyright-holder>آئی بی سی اردو</copyright-holder>
		</publication>
		<num-words>284</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>رات جی کھول کے پھر میں نے دعا مانگی ہے</p>
			<p>اور اک چیز بڑی بیش بہا مانگی ہے</p>
			<p>اور وہ چیز نہ دولت نہ مکاں ہے نہ محل</p>
			<p>تاج مانگا ہے نہ د ستا ر وقبا مانگی ہے</p>
			<p>نہ تو قدموں تلے فرش گہر مانگا ہے</p>
			<p>اور نہ سر پر کلہ بال ھما مانگی ہے</p>
			<p>نہ شریک سفر و زاد سفر مانگا ہے</p>
			<p>نہ صداے جرس وبانگ درا مانگی ہے</p>
			<p>نہ سکندر كی طرح فتح کا پرچم مانگا</p>
			<p>اور نہ مانند خضر عمر بقا مانگی ہے</p>
			<p>نہ کوئ عہدہ نہ کرسی نہ لقب مانگا ہے</p>
			<p>نہ کسی خدمت قومی کی جزا مانگی ہے</p>
			<p>نہ تو مہمان خصوصی کا شرف مانگا ہے</p>
			<p>اور نہ محفل میں کہیں صدر کی جا مانگی ہے</p>
			<p>میکدہ مانگا، نہ ساقی، نہ گلستاں ، نہ بہار</p>
			<p>جام وساغر نہ مئے ہوش ربا مانگی ہے</p>
			<p>نہ تو منظر کوئی شاداب وحسیں مانگا ہے</p>
			<p>نہ صحت بخش کوئی آب و ہوا مانگی ہے</p>
			<p>محفل عیش نہ سامان طرب مانگا ہے</p>
			<p>چاندنی رات نہ گھنگھور گھٹا مانگی ہے</p>
			<p>بانسری مانگی نہ طاؤوس نہ بربط نہ رباب</p>
			<p>نہ کوئی مطربہ شیریں نوا مانگی ہے</p>
			<p>چین کی نیند نہ آرام کا پہلو مانگا</p>
			<p>بخت بیدار نہ تقدیر رسا مانگی ہے</p>
			<p>نہ تو اشکوں کی فراوانی سے مانگی ہے نجات</p>
			<p>اور نہ اپنے مرض دل کی شفا مانگی ہے</p>
			<p>نہ غزل کے لئے آھنگ نیا مانگا ہے</p>
			<p>نہ ترنم کی نئی طرز ادا مانگی ہے</p>
			<p>سن کے حیران ہوئے جاتے ہیں ارباب چمن</p>
			<p>آخرش! کون سی پاگل نے دعا مانگی ہے</p>
			<p>آ ، تیرے کان میں کہدوں اے نسیم سحری!</p>
			<p>سب سے پیاری مجھے کیا چیز ہے کیا مانگی ہے</p>
			<p>وہ سراپائے ستم جس کا میں دیوانہ ہوں</p>
			<p>اس کی زلفوں کے لئے بوئے وفامانگی ہے</p>
		</section>
	</body>
</document>
