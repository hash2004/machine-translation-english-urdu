<document>
	<meta>
		<title>اپنی حالت کیسے بدلیں ؟</title>
		<author>
			<name>امیر محمد اکرم اعوان</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/26498/</link>
			<copyright-holder>آئی بی سی اردو</copyright-holder>
		</publication>
		<num-words>4036</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>نہ ہو جس کو خیال خود اپنی حالت کے بدلنے کا</p>
			<p>ارشاد باری ہے  اِنَّ اللّٰہَ لَا یُغَیِّرُ مَا بِقَوْمٍ حَتّٰی یُغَیِّرُوْا مَا بِاَنْفُسِھِمْ (الرعد :۱۱) کہ اﷲ کریم کسی قوم کے حالات کو تبدیل نہیں فرماتے، درست نہیں فرماتے جب تک وہ قوم اپنے آپ کو، جب تک  حَتّٰی یُغَیِّرُوْا مَا بِاَنْفُسِھِمْ اس کے افراد اپنے آپ کو، اپنے کردار کو ، اپنے طرز عمل کو درست نہیں کر لیتے ،کسی نے بہت اچھا شعر کہا ہے اور ترجمے کا حق ادا کر دیا ہے کہ</p>
			<p>خدا نے آج تک اس قوم کی حالت نہیں بدلی</p>
			<p>نہ ہو جس کو خیال خود اپنی حالت کے بدلنے کا</p>
			<p>ہم جس دور میں گزر رہے ہیں اس ملک کوبنے ہوئے تقریبا ً پون صدی ہونے کو آئی ہے اس پون صدی میں ہمارا آنے والا ہردن سیاسی طور پر،معاشی اوردینی طور پر بھی پہلے سے خراب ہوتا جا رہا ہے کردار کے اعتبار سے زندگی کے کسی شعبے میں کوئی بہتری نظر نہیں آتی ،بنیادی حقیقت یہ ہے کہ د نیا کا خوشحال ترین خطہ پاکستان کے نام پر اﷲ نے ہمیں عطاکیا ، باقی برصغیر بھی اس خطے کی وجہ سے مشہور تھا سب سے زیادہ انسانی زندگی کے وسائل اس ایک خطے میں موجود ہیں بلکہ پاکستان کے گردا گرد اگر دیوار بنا دی جائے تاکہ بیرونی دنیا سے اس کا کوئی رابطہ نہ ہو تو اس ملک میں زندگی کی ضرورت کی ہر چیز موجود ہے یہ واحد ملک ہے جو <annotation lang="en">survive</annotation> کر سکتا ہے دنیا کا کوئی دوسرا ملک ایسا نہیں ہے جس میں ضروریات زندگی کی تمام چیزیں موجود ہوں دنیا میں جتنی اسلامی ریاستیں آج بھی دنیا میں موجود ہیں یہ سارے وہ علاقے ہیں جو صحابہ کرام رضوان اﷲ علیہم اجمعین نے فتح کیے تھے یہ اﷲ کی ایسی حکمت ہے کہ جو علاقے صحابہ کرام ؓ کے عہد میںاورخلافت راشدہ کے عہد میں حلقہ اقدار میں آئے اور اسلامی ریاست کا حصہ بنے وہ سب ابھی تک اسلامی ریاستوں کے طور پر موجود ہیں یہ صحابہ کرامؓ کی اور خلافت راشدہ کی برکات کا ایک پہلو ہے کہ وہ زمین اﷲ کے نام سے خالی نہیں ہوئی اس میں آج کے دور کے مسلمانوں کا یاچودہ صدیاں میں گزرنے والے لوگوں کا کوئی عمل دخل نہیں ہے۔</p>
			<p>برصغیر میں تعلیمی نظام بہت اعلیٰ تھا چپے چپے پر یونیورسٹیاں تھیں شاہ و گدا سب ایک ہی یونیورسٹی میں پڑھتے تھے ، فقیر کا بچہ جہاں ہوتا، بادشاہ کے بیٹے بھی وہیں آکرپڑھتے تھے۔ زندگی کے ہر شعبے کے لوگ ،ماہرین تعلیم ،ڈاکٹر،سائنٹسٹ ، مورخ، سپاہی ، جرنیل،حکمران ،سیاست دان انہی یونیورسٹیوں سے نکل کر آتے تھے جنہیں جامعات کہا جاتا تھا اب تو ہم جہاں جمعہ کی نماز پڑھیں وہاںبورڈ لگا دیتے ہیں جامع مسجد کاجامعہ کا مطلب ہے یونیورسٹی انگریزی لفظ یونیورسٹی کا عربی ترجمہ جامعہ ہے یہ جامعات خود کفیل تھیںمسلمان حکمرانوں نے انہیں بڑی بڑی جاگیریں دیںان کے بورڈ آف ڈائریکٹرز ہوتے تھے اس کی آمدن سے بچوں کی تعلیم ،کتابیں ،کھانا پینا ،اساتذہ کی رہائش ، تنخواہ،اکیڈمی کی تعمیر،تمام اخراجات پورے ہوتے اور آپ حیران ہوںگے کہ انگریز نے جب اس ملک پر قبضہ کیا تو جو رپورٹ لارڈ کلائیو نے برطانیہ کی پارلیمنٹ میں دی تھی اس کی ایک تصدیق شدہ کاپی ابھی تک میرے پاس موجود ہے اس میں وہ کہتا ہے حالانکہ مسلمان حکمرانوں کو اور ان کی حکومت کو کمزور ہوتے ہوتے گئے ہوئے بھی برسوں بیت چکے پھر اس کے بعد پنجاب پر سکھوں کا اقتدار آگیا دہلی پر مرہٹے چھا گئے اور یوں جگہ جگہ خانہ جنگی ہوئی اور اپنی اپنی حکومتیں بن گئیں اور وار لارڈزبن گئے اس کے باوجود جب انگریز نے قبضہ کیا اور  لارڈ کلائیو نے جو رپورٹ دی وہ کہتا ہے کہ میں نے مشرق سے مغرب اور شمال سے جنوب تک پورے ہندوستان کا سفر کیا ہے مجھے کوئی گداگر نظر نہیں آیا اور میں نے کوئی چور نہیں دیکھا یعنی معاشی حالت اس ساری تباہی کے باوجود ایسی تھی کہ یہ اس کے الفاظ میں <annotation lang="en">i found no thief and no beggar</annotation> کوئی چور اور کوئی گداگر میں نے نہیں دیکھا آگے وہ لکھتا ہے کہ اس پر مسلمانوں کی حکومت تھی اور مسلمانوں کا اس وقت لٹریسی ریٹ چراسی پرسنٹ تھا یعنی مسلمانوں میں چوراسی پرسنٹ وہ لوگ تھے جو فاضل تھے ،جوپڑھے لکھے تھے اب تو ہم جو لٹریسی ریٹ دیتے ہیںاس میں جو نام لکھ سکتا ہے اسے ہم پڑھا لکھا بنا دیتے ہیں اس زمانے میں جو پوری طرح سے پڑھے لکھے <annotation lang="en">well qualifed</annotation> لوگ تھے ماسٹرر تھے انہیں پڑھا لکھا شمارکیاجاتا تھا اور مسلمانوں میں وہ چوراسی فیصد تھے تو اس نے تجویز دی کہ ہم اس قوم پر حکومت نہیں کر سکتے اگر ہمیں حکومت کرنا ہے تو اس کی <annotation lang="en">we have to break their backbone</annotation> یہ اس کے الفاظ ہیں کہ ہمیںان کی ریڑھ کی ہڈی توڑنی ہو گی اور وہ ان کا نظام تعلیم ہے ا س رپورٹ میں وہ لکھتا ہے کہ ہمیں ایسا نظام تعلیم متعارف کرانا ہو گا جس میں مسلمانوںکی تہذیب کو گھٹیا ظاہر کیا جائے اور ہماری تہذیب کو اعلیٰ ظاہر کیا جائے اور لوگ ہماری تہذیب کو اپنانا شروع کر دیں پھر ہم مسلمانوں کو غلام بنا سکتے ہیں اس کا وہ نسخہ اتنا کارگر ثابت ہوا کہ پون صدی ہو گئی ہمیں آزاد ہوئے آج بھی ہمارا صدر مملکت خطاب فرماتا ہے تو انگریزی میں وزیراعظم بولتا ہے تو انگریزی میں وزیر بات کرتے ہیں تو انگریزی میں۔ لباس اوپر سے نیچے تک صدر سے لے کر ایک عام تحصیلدار،نا ئب تحصیلدار تک انگریز کا ہے تہذیب وہی ہے اس غلامی ، محکومی اور ذلت سے ہم نکل ہی نہیں سکے پاکستان بنا ،کہا گیا ہم آزاد ہو گئے لیکن یہ آزادی وہی ہے جو اسٹیشن پر بیٹھے ہوئے نجومی کے طوطے کو ملی ہوتی ہے کہ وہ پنجرے سے نکلتا ہے ایک کارڈ اٹھاتا ہے پھر خود بخود پنجرے میں چلا جاتا ہے اسے کوئی بند نہیں کرتا ،تالا نہیں لگاتا آزاد ہی ہوتا ہے ہم بھی اس طوطے کی طرح آزاد ہیں کہ عدالتی ،تعلیمی اورسیاسی نظام وہی ہے بلکہ اس سے بے بدتر ہو گیا ہے۔</p>
			<p>یہ نظام کیوں نہیں بدلا جاتا؟ اس کی بڑی وجہ یہ ہے کہ انگریز مالک تھا اور برصغیر کے سارے لوگ اس کے غلام تھے اس نے جو نظام بنایا تھا اس کا نام ہی <annotation lang="en">salavary system</annotation> ہے یعنی غلاموں کے لیے ایک نظام ،اب جو لوگ انگریز کی جگہ برسر اقتدار آئے انہیں اس میں بڑا مزا آیا کہ ہم تو مالک بن گئے اور اتنی مخلوق ہماری غلام ہے ہم جو چاہیں کریںوہ بھلا اسے کیوں بدلیں گے ؟ آپس میں لڑتے جھگڑتے رہتے ہیں ایک دوسرے کو طعنے دیتے رہتے ہیں اس کی جگہ دوسرا آجاتا ہے اس نظام کو دیکھ لیں جو کچھ ہو رہا ہے مہنگائی ہے لوگ مر رہے ہیںخودکشیاں کر رہے ہیں اولادیں بیچ رہے ہیں مساجد اورہر فرقے کی عبادت گاہوں میں دھماکے ہو رہے ہیں قتل عام ہو رہا ہے اس کے باوجود جب بھی بات ہوتی ہے کہتے ہیں اس نظام کو نہیں بدلنے دیں گے اس کے لئے ہم جان لگا دیں گے اس نظام میں ہے کیا؟کہ جو اقتدار میں آجائے وہ مالک بن جاتا ہے اور باقی سارے اس کے غلام بن جاتے ہیں اس لیے اس نظام کو نہیں بدلنا چاہیے آپ ووٹ کی طاقت کی بات کرتے ہیں ملکی آبادی جیسا کہ کہا جاتا ہے اگر اٹھارہ کروڑ ہے تو اٹھارہ کروڑ میں ایسے لوگ جو بالغ اور ووٹ دینے کے قابل ہوں گے وہ زیادہ سے زیادہ دس کروڑ ہوں گے پھر دس کروڑ میں ہماراجو <annotation lang="en">Turn over</annotation> آتا ہے وہ سرکاری طورپربتایاجاتا ہے کہ چھبیس فیصد لوگوں نے ووٹ دئیے تیس فیصد نے دئیے ،پچاس فیصد کر لیں تو دس کروڑ کا پچاس فیصد پانچ کروڑ بنے گا تو پانچ کروڑ لوگ اگر ووٹ پول کرتے ہیں جبکہ جو سپریم کورٹ میں ثابت ہوا وہ تو یہ تھا کہ چھ کروڑ کچھ لاکھ جعلی ووٹ تھے تو جس ملک میں ووٹر دو کروڑ تین کروڑووٹ دینے آئیں اور چھ کروڑ وہاں جعلی ہوں تو کون سی جمہوریت ہو گی اور کیسا انتخاب ہو گا ؟ الیکشن سے پہلے یہ طے ہو جاتا ہے کہ فلاں پارٹی کو اتنی سیٹیں ملیں گی ،فلاں کو اتنی ملیں گی اور یہ بھی ضروری نہیں کہ یہاں طے ہوتا ہو کہیں سے طے ہو کے آجاتا ہے اورآج کل بین الاقوامی پالیسی جو پاکستان کے ساتھ ہے وہ یہی چل رہی ہے کہ یہاں نئی نئی جماعتیں پیدا کرو ،نئے نئے لوگ کھڑے کرو اور ان کو اورتقسیم در تقسیم کرو کہ ا سمبلی میںہر پارٹی کی دو دو تین تین چار چار پانچ پانچ نشستیں رہ جائیں اور ان کی اپنی کوئی فیصلہ کن حیثیت نہ رہے بہت سے لوگ خوش ہو رہے ہیں کہ ایک نئی پارٹی آ گئی لیکن یہ کوئی خوشی کی بات نہیں میرا خیال ہے اگر مجھے صحیح یاد ہے ہمارے الیکش کمیشن کے پاس رجسٹرڈ پولیٹیکل پارٹیز ایک سو ستائیس ہیں تو یہ ہم پر ایک پالیسی مسلط ہے کہ زیادہ سے زیادہ ان کی پارٹیاں بنیں زیادہ سے زیادہ یہ تقسیم در تقسیم ہوں تا کہ فیصلہ کن حیثیت کسی پارٹی کی بھی نہ ہو اور فیصلے کہیں اور سے ہو کر ان پر مسلط ہوتے رہیں یہ سارے وہ حقائق ہیں جو ہمارے سامنے ہیں ہربندہ چاہتا ہے کہ ان حالات کا مقابلہ کیا جائے لیکن کسی کے پاس اس بات کا کوئی جواب نہیں ہے کہ کیسے کیا جائے؟ میں نے یورپ، امریکہ مغربی ممالک وغیرہ میں پھر کے دیکھا ہے میرے سفر نامے میں بھی آپ کو یہ چیز ملے گی کہ والدین چاہتے ہیں کہ ہمارے بچے نیک ہوں اچھے مسلمان ہوں ، شریف آدمی بنیں لیکن خود شرابیںپیتے ہیں کلبوں میں جاتے ہیں عیاشیاں کرتے ہیں اب یہ کیسے ممکن ہے کہ والدین تو موج میلہ کریں اور بچے صوفی ،نیک اور پارسا بن جائیںیہ کیسے ممکن ہے؟ کم وبیش ہماراعالم بھی یہی ہے ہم کہتے ہیں کہ سارا ملک سدھر جائے لیکن ہم خود سدھرنا نہیں چاہتے دوسروں کی اصلاح کرنا چاہتے ہیں اپنی نہیں۔</p>
			<p>اﷲکریم نے جو قانون بتایا ہے وہ یہ ہے کہ اﷲ کریم تب تمہار ے حالات بدلیں گے جب تم اپنے آپ کو بدلو گے  حَتّٰی یُغَیِّرُوْا مَا بِاَنْفُسِھِمْ  تمہارے اپنے اندر جو کچھ ہے تمہارے اپنے بس میں جو کچھ ہے جو کچھ تم کر سکتے ہو جب اس میں تم بہتری لاؤ گے اﷲ تمہارے حالات میں بہتری لے آئیں گے اور یہ بڑا عجیب طوفان آیا ہوا ہے ہمارے ملک میں کہ پوری قوم کی اصلاح کر دو ہر جماعت یہ دعویٰ لیے کھڑی ہے کہ ہم یہ کر دیں گے ہم وہ کر دیں گے تومیرے بھائی یہاں جب تک ہم خود کو نہیں بدلیں گے ہمیں یہ امید رکھنی کہ اوپر سے کوئی تبدیلی آجائے ہاں اﷲ تعالیٰ قادر مطلق ہے وہ کوئی نیک بندہ بھیج دے وہ تبدیلی لا دے تو یہ ایک معجزہ ہو گا یہ <annotation lang="en">routine work</annotation> نہیں ہوگا یعنی یہ معمول کا کام نہیں ہو گا اﷲ کی طرف سے ایک معجزہ ہوگا وہ قادر ہے وہ کر سکتا ہے اس قوم کا عالم تو یہی ہے کہ کوئی ایک بندہ نیک آ جائے تو سارے اس قالب میں ڈھل جائیں گے اور اﷲ کرے ایسا ہو یہ آسان طریقہ ہے لیکن اس امید پر ہم بری نہیں ہو سکتے ہمیں اپنا کردار ادا کرنا ہے اصلاحِ احوال کے جتنے طریقے ہیں قرآن کریم پڑھو،حدیث شریف پڑھو ،تاریخ اسلا م کا مطالعہ کرو اپنے کردار کو ان ہستیو ں کے کردار کے مقابلے میں جانچو ، اتباع رسالت اختیار کرو اور صحابہ کرام  ؓ کا اتباع اختیار کرو نیک لوگوں کی پیروی اختیار کرویہ سارے طریقے اصلاح احوال کے ہیں لیکن ان سب کی جان ذکر الہٰی ہے فرد کے اندراس کے دل میں جب نور الہٰی آتا ہے تو اس کی روشنی انسان کے اعضاء وجوارح میں بھی جاتی ہے دماغ میں بھی جاتی ہے زبان میں بھی جاتی ہے اور وہ مثبت تبدیلی لاتی ہے آپ ایک پودا لگاتے ہیں یا فصل لگاتے ہیں تو اسے زمین پر چھوڑ دیتے ہیں جیسی اس زمین میں زرخیزی ہے اتنا وہ ہو جاتا ہے لیکن اگر آپ اسے کھاد بھی دیتے ہیں تو بہت اچھا ہو جاتا ہے پھر اگر پانی بھی دیتے ہیں تو او ربھی اچھا ہو جاتا ہے توانسانی کردارماحول پر چھوڑ دینا ایسا ہی ہے جیسا ویرانے میں کوئی پودا لگا دیا یا کوئی بیج ڈال دیا ذکر الہٰی اُسے پانی اور کھاد دینے کے مترادف ہے کہ وہ نیکی پھلتی ،پھولتی اور بارآور ہوتی ہے تو ا س تبدیلی کا سب سے مؤثر ذریعہ ذکر الہٰی ، مشائخ کی توجہ ،انوارات الہٰی، برکات رسالت ﷺ کا سینے میں ہونا ہے ہمیں دوسروں کا معائنہ کرنے کی بجائے کہ وہ کتنا بدلا سب سے پہلے اپنا،اپنی ذات کا جائزہ لینا چاہئے اپنی ذات کا اندازہ کرنا چاہئے کہ مجھ میں کتنی مثبت تبدیلی آئی ایک بات دوسری بات یہ ہے اس کو اپنے آپ تک محدود نہ رکھیں جہا ں تک آپ کا اثر ہے جہاں تک کوئی آپ کی بات سنتا ہے اس نیکی کو آگے پھیلائیں اس پر سب مسلمانوں کا حق ہے اور آج کے دور میں تو من حیث القوم ہم سارے مریض ہیں اورمریض کا عالم یہ ہوجاتاہے کہ مرض اس کے مونہہ کا ذائقہ بدل دیتا ہے اسے آپ دودھ میں شہد ڈال کر بھی دیں تو وہ کہتا ہے کڑوا ہے مجھے کڑوا لگتا ہے دودھ کڑوا نہیں ہوتا اس کا مونہہ کا جو لعاب ہے وہ بدل چکا ہوتا ہے آج قوم کو اﷲاﷲ بتائیں تو انہیں کڑوا لگتا ہے انہیں پسند نہیں آتا یہ ایک بیماری کی دلیل ہے لیکن کیامریض کو کڑوا لگتا ہے تو اسے غذا نہ دی جائے ہم اسے تودوادیتے ہیں اور جب اﷲ اسے جوں جوں صحت دیتا ہے تو اسے <annotation lang="en">taste</annotation> بھی درست لگنے لگ جاتا ہے اسی طرح اﷲاﷲ کی بات کریں تولوگ بھاگتے ہیں ،بدکتے ہیں۔</p>
			<p>آپ دیکھیں گے لوگوں کا عجیب عالم ہے کہیں عرس ہو رہا ہے کہیں کسی خانقاہ پہ اجتماع ہو رہا ہے دو ر دور سے لوگ جوق در جوق آ جاتے ہیں کیا یہ تبدیلی کے لئے آتے ہیں ؟دین سیکھنے کے لئے آتے ہیںاﷲ اﷲ کے لیے آتے ہیں نہیں یہ ایک خانقاہی نظام جو اصلاح احوال کے لیے تھا یہاں بھی لوگ دنیا کی طلب میں آتے ہیں طبقات الکبری میں ابن سعد پہلی جلد میں وہ لکھتے ہیں کہ مشرکین مکہ جب حضرت ابوطالب کے پاس حاضر ہوئے تو انہوں نے دو باتیں کیں پہلی بات تو ایک بہت خوبصورت نو جو ان نو عمرلڑکاوہ ساتھ لائے کہ یہ بچہ آپ رکھ لیں اور اپنا بھتیجا ہمیں دے دیں ہم اسے قتل کر دیں تو وہ ہنسے اور انہوں نے کہاکیا خوب! تمہارے بیٹے کو تو میں پالوں پوسوں اور میرے بیٹے کو لے جا کر تم قتل کر دو یہ تم نے سوچا کیسے ؟یہ تمہیں کیسے عقل آئی کہ میرابیٹا تم قتل کر دو اور تمہارے بیٹے کی میں پرورش کروں؟ کہنے لگے اچھا آپ کو یہ منظور نہیں تو پھر ایک اور بات کریں بات یہ ہے کہ (حضورﷺ کے بارے انہوں نے کہا )کہ آپ کا بھتیجا کہتا ہے کہ اﷲ مالک ہے  اﷲ ایک ہے اﷲ پالتا ہے اﷲ پیدا کرتا ہے اﷲ مارتا ہے یہ ساری باتیں ہم مانتے ہیں ہمیں پتہ ہے اﷲ واحد ہے اﷲپیدا کرتا ہے اﷲ موت دیتا ہے اﷲ رزق دیتا ہے اﷲ زندہ رکھتا ہے یہ ہم بھی مانتے ہیں  پھر جھگڑاکس بات کا ہے ؟ انہوں نے کہا جھگڑا یہ ہے کہ ہمارے یہ جو بتُ ہیں یہ بڑے بڑے نامور اور نیک لوگوں اور نبیوں اور ولیوں کے ہیں اور ان کی پوجا ہم اس لیے کرتے ہیں کہ یہ اﷲکے نزدیک ہماری سفارش کرتے ہیں اور اﷲ سے ہمیں زندگی لے کر دیتے ہیں ،دولت لے کر دیتے ہیں ہمارے کام کرواتے ہیں اگر ان کو ہم چھوڑ دیں تو ہماری اﷲ کیا سنے گا؟ ہم تو گئے گزرے لوگ ہیںہماری وہاں تک رسائی کیسے ہو؟ تو جھگڑا صرف یہ ہے کہ یہ ہمارے بتوں کو برا کہنا چھوڑدیں تو یہ بتوں کے بغیر اﷲ کی پوجا کرتے رہیں ہم اپنے بتو ں کی پوجا کرتے ہیں وہ ہماری اﷲ کے ہاں سفارش کرتے ہیں تو ہم انہیں نہیں چھیڑیں گے یہ ہمیں نہ چھیڑیں تو ابو طالب نے بھی یہ فرمایا کہ بھئی بات تو ان کی معقول ہے اس بات پر تو کم ازکم ان کی حوصلہ افزائی ہونی چاہیے حضور اکرم ﷺ نے اس سب کی تردید فرمائی اور قرآن کریم کی تلاوت فرما کے فرمایا کہ میں تو وہ کہوں گا جو مجھ پر میرا اﷲ وحی نازل فرمائے گا اﷲکریم اگر ان بتوں کو رد کر رہا ہے تو میں ان کو رد کروں گا اگر اﷲ انہیں جھوٹا کہے گا تو میں انہیں چھوٹا کہوں گا کیو نکہ میں وہ کہوں گا جو مجھ پر وحی کیا جاتا ہے آج کم وبیش ہم اسی اہل مکہ والے عقیدے پر آگئے ہیں اور جو مزارات یا خانقاہیں نیکی کا منبع تھیں وہاں سے ہم نیکی لینے نہیں جاتے صحیح عقائد سیکھنے نہیں جاتے کوئی تبدیلی لینے نہیں جاتے بلکہ ہم یہ سمجھتے ہیں کہ یہ ہمارے سفارشی ہیں یہ اﷲ سے ہمیں دنیا کی چیزیں لے کر دیتے ہیں تو اس عالم میں اور زیادہ مجاہدے کی ضرورت ہے محنت کی ضرورت ہے کہ لوگوں کو اس مصیبت سے نکال کر صحیح راستے پہ لایا جائے اور اس کے لیے ضروری ہے کہ بندہ پہلے خود صحیح راستے پر چلے اس کو سمجھے اس پرا س کا کامل یقین ہو جس بات پر بندے کو خود تردد ہو اس پر دوسرے کو قائل نہیں کر سکتا۔</p>
			<p>میرے بھائی اپنے اسباق میں جتنا زیادہ وقت ہو سکے محنت کریں لطائف بہت زیادہ کریںا یک بات یاد رکھیں بڑے سے بڑا عالم،بڑے سے بڑا نیک، بڑے سے بڑا، بزرگ، شہید،برزح میں اپنے مقام پر رہتا ہے اپنے مقام کو چھوڑ کر آجا نہیں سکتا سوائے اس آدمی کے جس کی روح نے دنیا میں قوت پرواز حاصل کر لی ہویہ صرف صوفیاء کی ارواح ہوتی ہیں کہ جو برزخ میں بھی سفر کر سکتی ہیں ،آجا سکتی ہیںبارگاہ نبویﷺ میں جاتی ہیں اپنے منزل پر جاتی ہیں اگر دنیا میں بھی کہیں چاہیںتو آجا سکتی ہیں ان میں قوت پرواز ہوتی ہے۔</p>
			<p>دنیا میں تبدیلی لانے کا جو آپ سوچتے ہیں اس کے لئے آپ کے اندر ایک قوت ہونی چاہئے حالات کی پرواہ نہ کریں حالات کیسے ہیں؟ حالات ہوتے رہتے ہیں نبی کریم ﷺ اور آپ ﷺ کے غلاموں اور آپ ﷺ کے صحابہ ؓ کو عورتوں بچوں سمیت شعب ابی طالب میں بند کر دیا گیا اور تین سال تک پوری قوم نے مقاطعہ رکھا بچوں کے رونے او ر بھوک سے بلبلانے کی آواز یں وادی سے باہر سنائی دیتیں تھیں اور پرانے چمڑے جلاکر ان کی خاک پھانک کر اوپر سے پانی پی کر صحابہ کرام ؓ نے گزارا کیالیکن تین سال کوئی شخص حر ف شکایت زبان پر نہیں لایا کہ یااﷲ کافروں کو برباد کر دے یا اﷲ انہیں اجاڑ دے کوئی نہیںملتا ،کسی نے نبی کریم ﷺ سے عرض نہیں کیا کہ ان کے لیے بدعا فرما دیں اس امید پہ رہے کہ یہ تنگی کے دن بھی گزر جائیں گے آخر توحید باری کا نعرہ غالب آئے گا یہ کون سی کیفیت ہے ؟ یہ اپنے ایمان کی طاقت ہے جو ان کے اندریقین تھا کہ کچھ بھی ہو جائے تین سال بعد وہ ختم ہو گیا اور یہ آخری سالوں میں تھا ایک دو سال حضورﷺ مکہ میں رہے پھر ہجرت ہو گئی اورہجرت کے بعد اسلامی ریاست بن گئی اور وہی لوگ اسی شہر کے فاتح کہلائے حرم کو بتوں سے پاک کر دیا اور شہر کو بت پرستوںسے پاک کر دیا۔اگر آپ حق پر ہیں تو نا امیدی کی کوئی وجہ نہیں جیسے قرآن کریم میں آتا ہے کہ حضور ﷺ کو حکم ہوا کہ کفار سے کہہ دیں کہ ہمارے لیے دو بھلائیوں میں سے ایک بھلائی ہے یا تو ہم تم پر فتح پائیں گے یا شہید ہو جائیں گے دونوں طرف ہماری بھلائی ہے او ر تمہارے لیے سوائے بربادی کے کچھ بھی نہیں ہے تومومن کے لیے دنیا کی کامیابی یا آخرت کی کامیابی دونوں میں سے ایک تو فوری مل جاتی ہے شہید ہو گیا تو دونوں جہانوں میں کامیاب ہو گیا ،فاتح ہو گیا دنیا میں کامیابی پالی۔</p>
			<p>میرے بھائی اس کے لیے پہلے اپنے آپ میں تبدیلی لائیں سیکھیں اور سکھائیں محنت سے حاصل کریں اور اسے بانٹیں اﷲ آپ کی کوشش قبول کرے اور آپ کو مثبت تبدیلی لانے کا سبب بنا دے وہ قادر ہے کہ کسی کو بھی بھلائی کا سبب بنادے آپ اگر خلوص دل سے محنت کریں گے تو اس وقت جو جماعت متقدمین سے وابستہ ہے جو جماعت مشائخ عظام سے وابستہ ہے جو جماعت نبی کریم ﷺ کی بارگاہ سے وابستہ ہے اور جس طاقت سے وابستہ ہے اس کی مثال اس وقت دنیا میں آپ لوگوں کے علاوہ کوئی دوسری نہیں اور بھی سلاسل ہیں جماعتیں بھی ہیںذکر بھی لوگ کرتے ہیں لیکن جو قرب ،جو مقام ،جو حیثیت اس وقت نقشبدیہ اویسیہ کو نصیب ہے اس کی مثال دنیا میں نہیں ملتی تو یہ بہت مبارک بات ہے لیکن یہ اتنی ہی زیادہ اہم بھی ہے کہ اتنا ہی آپ کی ذمہ داری بھی بڑھ جاتی ہے کہ آپ اس کے لیے اتنی ہی محنت ،اتنا ہی مجاہدہ کریں کہ اس کا حق ادا کریں آپ پاکستان کی بات کرتے ہیں میں سمجھتا ہوں کہ جو حیثیت آپ کی اس وقت بارگاہ رسالت ﷺ میں ہے مشائخ سے اور متقدمین سے رابطے کی ہے آپ پر اس وقت فرض عائد ہوتا ہے کہ آپ دنیا میں مثبت تبدیلی کا سوچیں روئے زمین پر ایک مثبت ،ایک عدل پسند ،ایک انصاف سے بھرپور معاشرہ قائم کرنے کا سوچیں کیوں کہ آپ کو وہ بہت زیادہ کیفیت حاصل ہے جو آپ کو یہ بات سوچنے کا مکلف بنا دیتی ہے چہ جائیکہ ملک میں بھی انصاف نہ ہو ۔</p>
			<p>لیکن میرے بھائی یہ تب ہو گا جب آپ اپنے اندر اس چیز کو سموئیں گے جب آپ کی اپنی فکر میں ،سوچوں میں افکار میں تبدیلی آئے گی تو تب باہر تبدیلی آئے گی میری دعا ہے اﷲتمام احباب کو محنت کی توفیق بھی دے سب کی محنت قبول بھی فرمائے اور اس جماعت کو اس مثبت  تبدیلی کا سبب بنائے یہ تاریخی تبدیلی ہوگی اور اس کے لیے آپ کو بہت سی محنت کرنی چاہیے آپ دیکھتے ہیں لوگ سیاسی رتبہ حاصل کرنے کے لیے کتنی محنت کرتے ہیں رات دن سفر کرتے ہیں تگ ودو کرتے ہیں پیسہ خرچ کرتے ہیں وقت لگاتے ہیں لوگ چھوٹے چھوٹے مفاد کے لیے کتنی محنت کرتے ہیں؟ اگر آپ دنیا میں تبدیلی لانا چاہتے ہیں تو پھر ہر ساتھی خود اپنی محنت کو دیکھے کہ میں محنت کیا کر رہا ہوں اور کرنا کیا چاہتا ہوں ؟ مجھ پر نہ چھوڑیں کسی دوسرے پر نہ چھوڑیں کہ وہ آپ کو جج کریں آپ اپنے جج خود بن جائیں اور خود اندازہ کریں کہ میں کیا کر رہا ہوں اور اس کے نتائج کہاں تک فیصلہ کن ہو سکتے ہیں ؟کہاں تک اثر انداز ہو سکتے ہیں؟ اس وقت دنیا میں الحمد اﷲ یہ واحد جماعت ہے کہ یہاں دارلعرفان (منارہ ۔ چکوال) میں جب رات کو ذکر ہوتا ہے تو جاپان سے امریکہ کے مغربی ساحلوں سے اور چین سے افریقہ کہیں نہ کہیں کوئی نہ کوئی اس میں شامل ہوتا ہے یعنی تاریخ تصوف میں یہ پہلی با ر ہے کہ اس طرح کے سائنسی آلات آ گئے کمپیوٹر ز کی دنیا آ گئی اور اسے اس طرح استعمال کیا جا رہا ہے کہ ایک وقت میں روئے زمین پر تھوڑے سہی لیکن ہوتے روئے زمین پر ہیں تو اگر اﷲ نے اتنی رسائی دی ہے تو پھر ہم روئے زمین پر مثبت تبدیلی لانے کے مکلف ہیں وہ ہو گی یا نہیں ہو گی یہ اﷲ کا کام ہے ہماری زندگی، ہماری محنت،ہمارا مجاہدہ اس میں صرف ہونا چاہئے اور پھر اگر ہم اپنے آپ میں مثبت تبدیلی نہ لا سکیں تو ہم باہر کیا کریں گے تو میرے بھائی اﷲ کے اس ارشاد عالی کے مطابق اپنے آپ میں تبدیلی لائیے خود کو منظم کیجیے ایک دوسرے کے کام آئیے بھلائی کو معاشرے میں پھیلائیے برائی سے لوگوں کو بچنے کی تلقین کیجیے اور اپنی پوری محنت کیجئے اس بات کو چھوڑ دیجیئے کہ کون اچھا ہے کون برا ہے؟ یہ میرا اور آپ کا کام نہیں ہے سب نے اﷲ کے حضور جانا ہے اس نے فیصلہ کرنا ہے کون اچھا ہے کون براہے؟ ہمیں لوگوں تک اﷲ کریم کا پیغام پہنچانا ہے اورخود اسے اپنا اوڑھنا بچھونا بنانا ہے میری دعا ہے کہ اﷲ کریم آپ کو اس میں کامیاب کرے۔</p>
		</section>
	</body>
</document>
