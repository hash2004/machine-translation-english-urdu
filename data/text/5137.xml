<document>
	<meta>
		<title>عرب شہزادوں سے اظہارِِ یکجتی کے لئے پاکستانی شہریوں کی ریلی 'شکار کی اجازت دی جائے'</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9699/</link>
			<copyright-holder>آئی بی سی اردو</copyright-holder>
		</publication>
		<num-words>338</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ہوبارہ بسٹرڈ کے شکار پر پابندی کے خاتمے اور متحدہ عرب امارات سے اظہارِِ یکجتی کے لئے بہاولپور کی تحصیل یزمان میں ایک بڑی ریلی کا انعقاد کیا گیا ہے جس میں  شامل سینکڑوں شرکاءنے وفاقی حکومت سے دبئی اور دیگر عرب ریاستوں کے حکمرانوں کے لئے ہوبارہ بسٹرڈ کے شکار کی اجازت دینے کا مطالبہ کیا۔</p>
			<p>مقررین نے ریلی سے خطاب کرتے ہوئے کہا کہ حکومت کو غیر ملکی شخصیات کو صحرا میں شکار کی اجازت دینی چاہیے ،</p>
			<p>ان شخصیات کے یہاں دوروں سے ہزاروں مقامی افراد کا روزگار وابستہ ہے ۔</p>
			<p>شرکاءنے اپنے ہاتھوں میں بینر اٹھا رکھے تھے جن پر پاکستان اور متحدہ عرب امارات اور دیگر عرب ریاستوں کے درمیان دوستی اور تعاون سے متعلق نعرے درج تھے ۔</p>
			<p>ریلی کے شرکاءیہ نعرے بھی لگا رہےتھے کہ ہزاروں غریب مزدوروں کا روزگار بحال کیا جائے ، عرب شہزادوں کو شکار کی اجازت دی جائے ۔ وہ عرب حکمرانوں کے حق میں اور ان سے اظہار یکجہتی کے لئے بھی نعرہ بازی کر رہےتھے ۔</p>
			<p>یاد رہے ہر سال خلیج فارس کے ملکوں کے شہزادے اپنے شکاری عقابوں کے ساتھ آتے ہیں اور ان جنگلی چڑوں کا شکار کرتے ہیں تاہم اس برس یہ شکارمشکل میں پڑ گیا ہے۔</p>
			<p>یہ مشکل نومبر میں شروع ہوئی جب بلوچستان ہائی کورٹ نے بعض درخواست گزاروں کی شکایت کے ردعمل میں تمام غیرملکیوں کو جاری کردہ شکار کے پرمٹ منسوخ کر دئیے تھے۔</p>
			<p>بلوچستان ہائیکورٹ کے بعد سپریم کورٹ نے بھی ان پرندوں کے شکار پر پابندی کا فیصلہ سنا دیا تھا۔</p>
			<p>رواں سال 19 اکتوبر کو اس وقت چیف جسٹس جواد ایس خواجہ کی سربراہی میں سپریم کورٹ کے تین رکنی بنچ نے فیصلہ سنایا تھا کہ وفاق اور صوبائی حکومتیں پہلے سے معدومی کے شکار اس پرندے کے شکارکےلئے کسی کو لائسنس جاری کریں گے اور نہ کسی کو شکار کی اجازت دیں گے۔</p>
			<p>جبکہ اس سے پہلے رواں سال اگست میں سپریم کورٹ نے عرب شہزادوں کو وفاق کی جانب سے دیئے گئے شکار کے تمام لائسنس کینسل کرنے کے احکامات دیئے تھے ۔</p>
		</section>
	</body>
</document>
