<document>
	<meta>
		<title>برادرانِ ملت ۔ دا چا ڈزے اوکڑے؟اولہ…</title>
		<author>
			<name>ڈاکٹرعامر لیاقت حسین</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/12603/</link>
			<copyright-holder>آئی بی سی اردو</copyright-holder>
		</publication>
		<num-words>1641</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پاکستان زندہ باد، قائد اعظم زندہ باد …بس اِس کے سوا کوئی اور نعرہ نہیں لگ رہا تھا، آواز ایک نہیںتھی، پچاس ہزار کے لگ بھگ جوشیلی صداؤں نے کچھ الگ ہی سماں باندھ رکھا تھا … راولپنڈی کا معروف کمپنی باغ آج کسی اور ہی رنگ میں تھا لیکن ٹھیک شام 4 بجکر 20 منٹ پر پاکستان کے پرچم کا سبزہ، لہو کی سرخی میں بدلنے والا تھا اور پھر اجل کا وقت آن پہنچا … 1951 میں کسی کو نہیں معلوم تھا لیکن وقت نے جیسے ہی وقت محفوظ کیا اُس وقت سے لے آج تلک یہ وقت محفوظ ہی ہے …کہنے والی زبان نے ابھی صرف "برادرانِ ملت " ہی کہا تھا کہ برادران کی صفوں ہی میں "چھپے" ایک "برادر" نے چادر اُتاری، سامنے آیا اور پستول نے نفرت کی دو گولیاں عین دل پر چلا ڈالیں …برادرانِ ملت کہنے والا لڑکھڑایا اور پھر اُسی اسٹیج پر گر پڑا جہاں بلندیاں اُسے تھامنے کو بے تاب تھیں مگر چند گِرے ہوئے یہ نہیں چاہتے تھے کہ وہ بلند ہو …اِسی دوران کوئی پشتو میں تحکمانہ انداز میں چلایا " دا چا ڈزے اوکڑے؟ …اولہ" (گولی کس نے چلائی ؟ …مارو اُسے) …تاریخ نہیں جانتی یہ حکم سفر شہادت کے مسافر کی محبت میں دیا گیا تھا یا پھر سراغ مٹانے کی جلدی تھی؟لیکن نتیجہ یہی نکلا کہ سرکاری پستول سے یکے بعد دیگرے پانچ گولیاں بجلی کی طرح قاتل کے جسم میں سرایت کر گئیں …اسٹیج پر لہو میں لت پت بہادر شخص کا پہلا جملہ تھا "مجھے گولی لگی ہے" پھر کلمہ طیبہ کا مکمل ورد اور پھر اُس کے بعد وطن کے لئے شہید کی آخری دعا"خدا پاکستان کی حفاظت کرے" اور اِس کے ساتھ ہی قائد ملت نواب زادہ خان لیاقت علی خان کی شمع حیات کی لوآخری بار زور سے پھڑپھڑا کر ہمیشہ کے لئے بجھ گئی …</p>
			<p>گولی چلانے والے ہاتھ سید اکبر کے تھے لیکن دماغ کس کا تھایہ دماغوں میں ایک سوال ہی بن کر رہ گیا ہے البتہ پشتو میں دیا گیا حکم ایس پی نجف خان اور اُس پر عمل درآمد کا "اعزازــانسپکٹر محمد شاہ کو تاریخ کے اوراق میں اُن کی "آخری شناخت " کاباب دے گیا …مجھے نہیں معلوم کہ 1951 کے کمپنی باغ میں جسے اب لیاقت باغ کہا جاتا ہے میرے ملک کے عظیم رہنما اور وزیراعظم کو کس نے قتل کیا لیکن اُن کا دوسری بار قتل کس نے کیا میں اُن ہاتھوں سے بھی واقف ہوں اوراُس دماغ سے بھی انجان نہیں،لیاقت علی خان شہید اِس لحاظ سے خوش نصیب ہیں کہ اُن کا پہلا قتل بھی "نفرت و بغض"کے ستائے بیمار دلوں اور سڑاند چھوڑتے دماغوں نے کیا اور اب 2016 میں اُن کے ایک اور قتل کے پیچھے بھی نفرت کے جنمے "نئے بچے" ہیں جنہوں نے اپنے بڑھاپے کے ساتھ ساتھ عداوت کو بھی بوڑھا، عیار اور تجربہ کار بنا لیا ہے …</p>
			<p>سماعتوں کو کتنا عجیب لگتا ہے جب بدعنوانیوں کو "نئے عنوان" دینے والے اپنی نہ چھٹنے والی عادتوں سے "برأت" کا پُر فریب اعلان کریں …گناہوں سے شناسائی کے باوجود پارسائی کے مکارانہ دعوؤں میں صنعت ِ حسن مبالغہ کو بھی شرمانے پر مجبور کر دیں … جن کا رواں رواں رشوت اور لوٹ مارکے لئے نہ ختم ہونے والی حیات کا طالب ہو اور اِس کے لئے نہ صرف جواز گھڑتا ہو بلکہ ازخودبھونڈے دلائل کی بلند وبالا عمارت کھڑی کر کے اُس کی چھت پر کھڑے ہو کر اپنی چیخ و پکار سے آسمان بھی سر پر اُٹھانے پریقین رکھتا ہو … رینجرز کو اختیارات نہ دئیے جانے کی جس کی یہ دلیل ہو کہ " رینجرز والے تو امن و امان بہتر بنانے آئےتھے، کرپشن ختم کرنا تو اِن کا کام نہیں تھا" اور صرف یہی نہیں بلکہ کیا ہی منفردعقلی توجیہہ پیش کی گئی ہے کہ "کیا دیگر صوبوں اور وفاق میں کرپشن ختم ہو گئی ہے جو سندھ کا رُخ کیا گیا ہے "یعنی ہم "بدوں" کو صرف فلاح کا عنوان ہی رہنے دو، ہمارے رِستے پھوڑوں کی تشہیر کر کے ہماری بدعنوانی کو عام نہ کرو کیونکہ بدعنوان صرف ہم نہیں بلکہ لیاقت علی خان بھی تھے، ابتدا تو اُن ہی کے دور سے ہوئی ہے نا تو پھر کارروائی بھی وہیں سے شروع ہونی چاہئے …لٹیروں میں جان پہچان "قائم" ہوئے ابھی عرصہ ہی کتنا ہوا ہے کہ آپ تعلق کی "جڑ" کو ہی کاٹ دینا چاہتے ہیں، خبردار جو اِس حقیقت کو لمحہ بھر کے لئے بھی فراموش کیا کہ "آپ صرف تین برس کے لئے ہیں اور ہم ہمیشہ رہیں گے " …ہمارے اِس متکبرانہ جملے سے بھی آپ کو اندازہ نہیں ہوتا کہ جو ٹولہ اللہ سےلڑنے(معاذ اللہ) کو تیار ہو اُسے "خاکی" کیا ڈراسکیں گے ؟اجی آپ تو ہماری "چڑیا" کا کچھ نہیں بگاڑ سکے تو پھر اُس کا کیا اُکھاڑ لو گے جو اسم بمسمی عاصم ہے یعنی بچانے والا!!</p>
			<p>انکار نہیں کہ اللہ ہی بچانے والا ہے لیکن اِس وقت عاصم اپنے نام کی لاج رکھتے ہوئے "کسی " کو تن دہی سے "بچانے " میں جتا ہوا ہے کاش کہ کوئی اُسے یہ بتا سکتا کہ تم صرف بچا سکتے ہوں بچ نہیں سکتے …خیر جانے دیجئے! میرا لینا دینا تو اِس سے بھی نہیں کہ کون بچتا ہے اور کون "بچ نکلتا" ہے بس درخواست صرف اتنی ہے کہ اپنے "ذنوب" کی دماغ پھاڑ دینے والی بدبو کے ساتھ لیاقت علی خان کی شہادت کے معطر چمن میں گھسنے سے پرہیز کیجئے …لُوٹنا آپ کی عادت،مال دیکھ کر رال ٹپکانا آپ کی فطرت اور قومی خزانے ہضم کرنا آپ کی حقیقت ہی سہی لیکن اب اتنے برسوں بعد اُس انسان کے پاک دامن پر الزامات کی پیکیں پھینکنے سے اجتناب برتیے جس نے آپ کے برتنے کے لئے آپ کو پاکستان دیا …</p>
			<p>میری والدہ محترمہ محمودہ سلطانہ (غوثیہ بیگم) نواب زادہ خان لیاقت علی خان کی دوسری اہلیہ بیگم رعنا لیاقت علی خان کی قریبی ساتھی تھیں اور وہ اکثر و بیشتر ہمارے گھر رہنے آیا کرتی تھیں، امی بتاتی تھیں کہ لیاقت علی خان کی والدہ کا نام بھی محمودہ بیگم تھا اور بیگم رعنا لیاقت علی خان گھنٹوں امی سے قائد ملت کی سنہری یادوں کو ترو تازہ رکھنے کے لئے باتیں کرتی رہتی رہتی تھیں … یہ وہی رعنا لیاقت علی خان ہیں جنہوں نے آل پاکستان ویمن ایسوسی ایشن (اپوا) کی بنیاد رکھی کیونکہ بنیادی طور پر آپ ایک بہترین ماہر معاشیات تھیں اور اِسی بنا پر خواتین کے لئے ملازمت کے مواقع پیدا کرنے کو اپنی زندگی کا اولین مقصد قرار دیتی تھیں …وہ کچھ عرصہ سندھ کی گورنر بھی رہیں اورہالینڈ اور اٹلی میں سفیر کی حیثیت سے بھی فرائض انجام دیئے … 1990 میں جب اُن کا طویل علالت کے بعد انتقال ہوا تو امی جان بجھ کر رہ گئی تھیں …یہ وہ زمانہ تھا جب میں پری میڈیکل امتحانات سے فارغ ہونے کے بعد میڈیکل کالج میں داخل ہوا تھا اور امی کے پاس اب زیادہ وقت گزارنا ممکن نہیں تھا کیونکہ مجھے لیاقت میڈیکل کالج(جو کہ اب یونی ورسٹی کا درجہ حاصل کرچکاہے ) جانا پڑتاتھاجو جامشورو میں واقع ہے …البتہ امی کے سانحہ ارتحال سے پہلے تک جن کا ذکر اُن کی زبان پر زیادہ رہا وہ بیگم رعنا لیاقت علی خان کے سوا کوئی اور نہ تھا اُن ہی کی زبانی کرپشن کے بے تاج بادشاہوں کو چند یادیںسنانا چاہتا ہوں کیونکہ شہادت کے وقت لیاقت علی خان کی قمیص یا جیب میں سوراخ یا اُن کے موزوں کا پھٹا ہوا ہونا تو شاید"سادگی " کی علامت قرار دے کر جان چھڑا لی جائے لیکن اُن کی عظیم اہلیہ کی زبانی کچھ "یادیں" شاید "بوڑھے بازی گروں" کو رجوع الی اللہ کی منزلوں تک پہنچانے میں کامیاب ثابت ہوں …امی بتاتی تھیں کہ بیگم رعنا لیاقت علی خان نے ایک دن اُن پر یہ انکشاف کیا کہ بھارت میں اپنی نوابی، جائیدادیں اور مال و دولت چھوڑ کر آنے والے لیاقت علی خان کی پاکستان میں ایک انچ زمین نہیں ہے (جو اُن کے نام سے ہو) اور نا ہی اُن کے خاندان کے کسی فرد کو مراعات کے نام پر الاٹ کی گئی ہو جبکہ اُن کا کوئی ذاتی بینک اکائونٹ تک نہیں تھاصرف ایک سرکاری اکاؤنٹ تھا جس میں اُن کی تنخواہ آیا کرتی تھی اور وہ بھی قرضوں کی ادائیگی کے دوران ختم ہو جاتی تھی … جس دن آپ کی شہادت ہوئی اُس دن آپ کے اکاؤنٹ میں اتنی رقم بھی نہیں تھی کہ تجہیزوتکفین کا انتظام ہو سکے بلکہ بیگم صاحبہ نے تو یہ بتایا کہ وہ ناظم آباد میں واقع ایک کریانہ اسٹور اور اپنے درزی جناب حمید اللہ کا قرض ادا کئے بنا شہید ہوئے جسے اُن کی شہادت کے تین ماہ بعد ادا کیا گیا …</p>
			<p>سب سے حیران کن بات یہ ہے کہ اُس وقت کے وزیراعظم کے لئے حکومت نے اُسی کے "وزیراعظم ہاؤس"میں "شکرکا کوٹا" جی ہاں شکر کا کوٹا "شوگر مل" کوٹا نہیں بلکہ استعمال کے لئے چینی کا کوٹا مقرر کر رکھا تھا جو مہمانوں کی آمد کے سبب اکثر مہینے کی آخری تاریخوں میں ختم ہو جاتا تھا لیکن قائد ملت اور اُن کے اہل خانہ نےاختیار کے باوجود اُس میں اضافے کے بجائے "پھیکی چائے" پر ہی اکتفا کرنے کو ترجیح دی حالانکہ لیاقت علی خان چائے میں میٹھا زیادہ پسند فرماتے تھے … امی نے یہ بھی بتایا کہ بیگم صاحبہ نے ایک دن ذرا ناراضی سے قائد ملت سے کہا کہ آپ اپنا گھر تو کم از کم بنا لیجئے اور پرانے کپڑوں کو بار بار پہننا بند کیجئے کیونکہ آپ سے بہتر کپڑے تو ملازمین کے پاس ہیں جس پراُنہوں نے جواب دیا کہ میں جب بھی مکان بنانے کا سوچتا ہوں تو خیال آتا ہے کہ کیا پاکستان میں سب کے پاس مکان ہے؟اِسی طرح کپڑے لینے کا سوچتا ہوں تو یہیں آکر رک جاتا ہوں کہ کیا میرے وطن کے لوگ اب اِس قابل ہو چکے ہیں کہ سب اپنےلئے کپڑے خرید سکیںلیکن جوابات نفی میں ملتے ہیں پھر تم ہی بتاؤ کیسے مکان بناؤں اور کس دل سے اپنے لئے نیا لباس خریدوں، یہ مجھ سے نہیں ہو سکے گا …!!!!</p>
			<p>بشکریہ روزنامہ جنگ</p>
		</section>
	</body>
</document>
