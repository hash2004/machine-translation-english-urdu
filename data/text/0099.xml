<document>
	<meta>
		<title>آنتوں میں رہ کر دل کی دھڑکن اور سانس کی رفتار نوٹ کرنے والی گولی تیار</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/10195/</link>
			<copyright-holder>آئی بی سی اردو</copyright-holder>
		</publication>
		<num-words>305</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ایم آئی ٹی ماہرین نے ایسی گولی تیار کی ہے جو سینسر اور مائیکروفون کے ذریعے آپ کے دل کی دھڑکن اور سانس کی رفتار سے ڈاکٹر کو آگاہ کرتی رہے گی۔</p>
			<p>اگرمیساچیوسیٹس انسٹی ٹیوٹ آف ٹیکنالوجی ( ایم آئی ٹی ) کی تیارکردہ نئی اسمارٹ گولی مریض کی آنت میں داخل کر دی جائے تو ڈاکٹروں کو اسٹھیتواسکوپ کی ضرورت نہیں رہے گی کیونکہ اس میں نصب سینسر اور حساس مائیکروفون سانس کی رفتار اور دل کی دھڑکن دونوں کو نوٹ کر کے باہر بھیجتا رہے گا اور ایک دو دن بعد ازخود جسم سے خارج ہو جائے گا۔</p>
			<p>ماہرین کا کہنا ہے کہ یہ ایجاد ان لوگوں کے لیے مؤثر ثابت ہو سکتی ہے جنہیں چھوا نہیں جا سکتا مثلاً جلے ہوئے یا بہت زخمی افراد یا پھر بہت دور رہنے والے مریض جہاں ڈاکٹر موجود نہ ہو اور انٹرنیٹ کے ذریعے اس کی کیفیت نوٹ کی جا سکتی ہے۔ اسے ایم آئی ٹی کے 2  سائنسدانوں گیووانی ٹریورسو اور گریگری اسکریلی نے تیار کیا ہے جس میں الیکٹرانک آلات کو سلیکن کے ایک مضبوط سے خول میں بند کیا گیا ہے، اس کا حساس ترین مائیکروفون دل کی دھڑکن اور پھیپھڑوں کی آواز کو ریڈیو کے ذریعے خارج کرتا ہے اور اس کا سگنل 3  میٹر ( یعنی 10 فٹ) سے وصول کیا جا سکتا ہے جس کے لیے ایک ریسیور کی ضرورت ہوگی۔</p>
			<p>ماہرین کے مطابق اس مشینی ٹیبلٹ کو بنانے میں ایک مشکل پھیپھڑوں اور دل کی آواز کے درمیان امتیاز کرنا تھا جس کے لیے ایک پیچیدہ سافٹ ویئر تیار کیا گیا جو یہ کام کرتا ہے۔ ماہرین کا کہنا ہے کہ فی الحال اسے 6  جانوروں پر آزمایا جا رہا ہے اور یہ گولی آنتوں میں بیٹھ جاتی ہے جس سے آنت میں پہنچنے والی خوراک سے اس پر کوئی فرق نہیں پڑتا جب کہ اس ایجاد کو ٹیلی میڈیسن اور کھلاڑیوں میں بھی آزمایا جا سکتا ہے</p>
		</section>
	</body>
</document>
