<document>
	<meta>
		<title>مہینے کا آخری ہفتہ !!</title>
		<author>
			<name>عابی مکھنوی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/18070/</link>
			<copyright-holder>آئی بی سی اردو</copyright-holder>
		</publication>
		<num-words>333</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<blockquote>
				<p>۔۔۔۔۔۔۔۔۔ امـاں جانی ۔۔۔۔۔</p>
			</blockquote>
			<p>نہ جانے کتنے برسوں سے دَبا ہوں میں شکنجے میں</p>
			<p>مہینے دھوپ چھاؤں سے</p>
			<p>کبھی یہ چار ہفتوں کے کبھی کچھ چار سے اوپر !!</p>
			<p>شروع کے دو جو ہفتے ہیں بہت رنگین ہوتے ہیں</p>
			<p>نوابی سے فقیری کا زمانہ ہر مہینے میں ہمیشہ ساتھ چلتا ہے</p>
			<p>دعائیں ماں کی ہوتی ہیں پسینہ میں بہاتا ہوں</p>
			<p>خدا بھی مسکرا کے پھر مرے حصے کے دانوں کو !!</p>
			<p>مجھے عزت سے دیتا ہے</p>
			<p>یہ قصہ ہے مہینے کے تڑپتے چوتھے ہفتے کا</p>
			<p>مری ماں نے محبت سے سجایا ناشتہ اک دن</p>
			<p>میں اپنی جیب میں باقی بچے پیسوں کو گننے میں لگا تھا کہ کہا ماں نے</p>
			<p>ارے بیٹا مجھے جاتے ہوئے تم سو روپے دینا !!</p>
			<p>مرے اندر تو لاوا تھا کہ ہفتہ آخری تھا یہ !!</p>
			<p>تھے جیبوں میں فقط سکــے !!</p>
			<p>بھڑک کر میں یوں بولا ماں !!</p>
			<p>نہ جانے کتنے برسوں سے ہمیشہ چوتھے ہفتے ہی مجھے تو کیوں ستاتی ہے ؟؟</p>
			<p>کہ پہلے دونوں ہفتوں میں بچت کا فلسفہ تیری زباں پر راج کرتا ہے</p>
			<p>کبھی پیسے نہیں مانگے !!</p>
			<p>ہمیشہ آخری ہفتے تجھے سب یاد آتا ہے</p>
			<p>مرے رب ماں کا سایہ تو !!</p>
			<p>سبھی کے سر پہ رکھ قائم !!</p>
			<p>مرے لہجے کی تلخی کو پیا اُس نے محبت سے</p>
			<p>عجب مسکان چہرے پہ عجب سا پیار آنکھوں میں سجائے نکلی کمرے سے</p>
			<p>ذرا سی دیر میں لوٹی تو ہاتھوں میں تھی اک تھیلی !!</p>
			<p>مرے بچے یہ تیرے ہیں !!</p>
			<p>تری میلی قمیصوں سے جو سِـکے مجھ کو ملتے تھے وہ اس میں ہیں</p>
			<p>ہمیشہ چوتھے ہفتے میں جو سو کا نوٹ لیتی تھی وہ اس میں ہے</p>
			<p>کہ پچھلے بارہ سالوں میں تری محنت پسینے کے جو قطرے میں نے جوڑے ہیں</p>
			<p>وہ سوکھے تو نہیں بیٹا !!</p>
			<p>یہ پندرہ ہیں یا سولہ ہیں مگر ہیں یہ ہزاروں میں</p>
			<p>ذرا سا مسکرا دے نا !!</p>
			<p>کہ مجھ سے چوتھے ہفتے میں ترے چہرے کی ویرانی کبھی دیکھی نہیں جاتی</p>
			<p>ذرا سا مسکرا دے نا !!</p>
			<p>مِری جاں مسکرا دے نا !!</p>
		</section>
	</body>
</document>
