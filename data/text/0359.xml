<document>
	<meta>
		<title>کراچی:بلدیاتی انتخابی معرکہ ،فاتح کون؟</title>
		<author>
			<name>عبدالجبارناصر</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11455/</link>
			<copyright-holder>آئی بی سی اردو</copyright-holder>
		</publication>
		<num-words>1271</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ُُپاکستان کی تاریخ میں کسی جمہوری حکومت کے دور میں ملک کی 5 اکائیوں میں بلدیاتی انتخابات کا عمل تکمیل کے آخری مرحلے میں ہے۔ اس ضمن میں 5 دسمبر 2015ء کی تاریخ انتہائی اہمیت کی حامل ہے،جب سندھ کے 6 اور پنجاب کے 12 اضلاع میں بلدیاتی انتخابات ہونگے۔ بلدیاتی انتخابات کے انعقاد کا کریڈٹ دراصل عدالت عظمیٰ کو جاتا ہے کیونکہ سیاسی جماعتیں اس کیلئے تیار نہیں تھی اور ان کے حربوں کی وجہ سے انتخابات کے انعقاد میں 5 سال کی تاخیر ہوئی ۔ا مجموعی طور پر ملک کی 8 اکائیوں (چاروں صوبے ، اسلام آباد ، فاٹا ، آزاد کشمیر اور گلگت بلتستان) میں سے 5 اکائیوں(چاروں صوبوں اور اسلام آباد) میں بلدیاتی انتخابات کا عمل مکمل ہوگا اور آزاد کشمیر و گلگت بلتستان دو ہی اکائیاں ہیں جن میں بلدیاتی انتخابی عمل باقی ہے اور امید ہے کہ گلگت بلتستان اور آزاد کشمیر حکومتیں کسی عدالتی حکم کے انتظار کی بجائے جلد بلدیاتی انتخابات کرائیں گی ۔</p>
			<p>سندھ میں 5 دسمبر کو صوبا ئی دارالحکومت اور ملک کا معاشی حب کراچی کے 6 اضلاع میں ہونے والے بلدیاتی انتخابات کی تیاریاں آخری مراحل پر ہیں ۔ جہاں تک انتخابی مہم کا تعلق ہے تمام جماعتوں نے اپنی حد تک ہر ممکن کوشش کی ہے ۔متحدہ قومی موومنٹ کے قائد الطاف حسین اپنی جماعت کے اجتماعات سے ٹلیفونک خطاب کرتے رہے اور مختلف رہنماء انتخابی سرگرمیوں میں مصروف ہیں۔ جماعت اسلامی اور تحریک انصاف بھی انتخابی کامیابی کیلئے سر توڑ کوشش کر رہی ہے ۔ جماعت اسلامی کے امیر سراج الحق اور تحریک انصاف کے سربراہ عمران خان نے 28 نومبر کو کراچی میں اپنی بھر پور طاقت کا مظاہرہ کیا۔ عمران خان نے 29 نومبر کو بھی شہر کے ایک درجن کے قریب اجتماعات سے خطاب کیا اور اپنے لوگوں کو متحرک کرنے کی کوشش کی ہے۔ جماعت اسلامی اور تحریک انصاف نے میٹروپولیٹن کارپوریشن کی 209 میں سے بیشتر یونین کمیٹیوں میں انتخابی اتحاد کیا ہے ،تاہم ضلع کونسل کراچی کی 38 کونسلوں کیلئے ایسا نہیں کیا گیا ۔کراچی میں تحریک انصاف اور جماعت اسلامی کے انتخابی کے جہاں کئی فوائد ہیں وہیں نقائس بھی سامنے آرہے ہیں اور بعض مبصرین کا دعویٰ ہے کہ بعض نشستوں کی حد تک اس اتحاد کا فائدہ دونوں جماعتوں کو ضرور ملے گا، لیکن مجموعی طور پر اس کے نقصانات کا بھی سامنا کرنا پڑے گا۔ ایم کیو ایم نے اس اتحاد کی بنیاد پر ایک مرتبہ پر اپنے لوگوں کو یہ تاثر دینے کی کوشش کی ہے کہ باہر سے لوگوں کو لا کر کراچی میں مسلط کیاجارہاہے (غالبا ًان کی مراد تحریک انصاف ہے) اور اس تاثر میں کسی حد تک ایم کیو ایم کامیاب نظر آرہی ہے، اس لیے بعض مبصرین کا دعویٰ ہے کہ جماعت اسلامی اور تحریک انصاف کے اتحاد کی بازگشت نے جہاں دونوں جماعتوں کو نصف سے کم یونین کمیٹیوں میں فائدہ پہنچایاہے وہیں پر بیشتر حلقوں میں ایم کیو ایم کی پوزیشن کو مستحکم کی ہے اور بدقسمتی سے لسانیت کے تعصب کو ایک مرتبہ پھر پزیرائی مل رہی ہے۔</p>
			<p>کراچی کی حد تک اگر تجزیہ کیا جائے تو یہ بات یقینی نظر آتی ہے کہ ایم کیو ایم کو دیگر جماعتوں کے مقابلے میں برتری حاصل ہوگی ،تاہم یہ کہنا مشکل ہے کہ میئر کے انتخاب کیلئے سادہ اکثریت مل جائے ۔میئر کیلئے 209 میں سے 105 کے قریب نشستوں(یونین کمیٹی ٔچیئرمین) کا ہد ف حاصل کرنا ہوگا، جس کے بعد ہی مخصوص نشستوں پر بھی کامیابی حاصل کر کے 308 کے ایوان میں 155 کی سادہ اکثریت کا حصول ممکن ہوگا ۔مبصرین کے مطابق ایم کیو ایم اگر 80 اور 90 کے درمیان نشستوں پر کامیابی حاصل کرتی ہے تو 15 سے 20 ووٹوں کا حصول زیادہ مشکل ہدف نہیں ہوگا، تاہم اس سے کم پر میئر شپ ایم کیو ایم کیلئے ایک خواب ثابت ہو سکتی ہے۔ جماعت اسلامی اور تحریک انصاف کا اتحاد اور یہ جماعتیں انفرادی طور پر 70 اور 80 نشستیں(یونین کمیٹیوں کے چیئرمین) جیتنے میں کامیاب ہوتی ہیں تو میئر شپ کا حصول ان کیلئے آسان ہوسکتاہے۔اس سے کم نشستوں کے حصول کی صورت میں کراچی کے اقتدار تک رسائی ناممکن نہیں تو مشکل ضرور ہے ۔ مختلف سروے کے مطابق یہ بات یقینی ہے کہ سب سے زیادہ نشستیں ایم کیو ایم کو ہی ملیں گی لیکن اصل مقابلہ نمبر دو اور تین کیلئے ہے ،جس میں جماعت اسلامی اور تحریک انصاف میں مقابلہ ہے۔زیادہ امکان یہی ہیکہ جماعت اسلامی دوسرے اورتحریک انصاف تیسرے نمبر پر رہے گی جبکہ پیپلز پارٹی، مسلم لیگ(ن) ، جمعیت علماء اسلام(ف)، عوامی نیشنل پارٹی، پاکستان رائے حق پارٹی ، پاکستان سنی تحریک ، مہاجر قومی موومنٹ اور دیگر جماعتیں بھی خاطر خواہ نشستیں حاصل کرنے میں کامیاب ہوں گی اور میئر شپ کیلئے یہ جماعتیں انتہائی اہم ثابت ہو سکتی ہیں۔</p>
			<p>کراچی میں مجموعی طور پر 1520 نشستوں کیلئے 5 دسمبر کو پولنگ ہونی تھی جن میں سے 46 نشستوں پر امیدوار بلا مقابلہ کامیاب ہوئے اور دو نشستیں خالی ہیں ۔ اب 1472 نشستوں کیلئے مجموعی طور پر 6607 امیدواروں کے مابین مقابلہ ہوگا،ضلع کونسل کی 38 نشستوں کو مدنظررکھا جائے تو وہاں پیپلز پارٹی اور دیگر جماعتوں پر مشتمل اتحاد کے مابین سخت مقابلہ ہے، کراچی کے حالات کشیدہ ہونے کی وجہ سے تقریبا 94 فیصد پولنگ اسٹیشنوں کو حساس اور انتہائی حساس قرار دیکر 9400 فوجی اور 36 ہزر پولیس اہلکار تعینات کرنے کا فیصلہ کیا گیا ہے جبکہ 6 فیصد پولنگ اسٹیشن نارمل ہیں۔ کراچی میں 70 لاکھ 83 ہزار سے زائد ووٹرز حق رائے دہی استعمال کریں گے اب دیکھنا یہ ہے کہ کس کو کتنی کامیابی ملتی ہے۔</p>
			<p>کراچی کے بلدیاتی انتخاب میں (ن) لیگ ،پیپلز پارٹی اور جمعیت علماء اسلام(ف) کی مرکزی قیادت تقریبا ًلاتعلق رہی ہے تاہم جمعیت علماء اسلام(ف) نے 29 نومبر کولاڑکانہ میں ایک مرتبہ پھر اپنی بھرپور قوت کا شاندار مظاہرہ کیا۔ لاڑکانہ میں جمعیت علماء اسلام(ف) کے رہنماء ڈاکٹر خالد محمود سومرو کی نسبت سے ہونے والی شہید اسلام کانفرنس کو تاریخی قرار دیا جا رہا ہے ۔اس بات کا اعتراف نہ صرف میڈیا بلکہ پیپلز پارٹی کی قیادت بھی کر رہی ہے کہ یہ لاڑکانہ کی تاریخ کی سب سے بڑی کانفرنس تھی ،تاہم جمعیت علماء اسلام (ف)کو کانفرنس کے حوالے سے میڈیا سے شکایات ہیں اور جو کسی حد تک درست بھی ہے کہ الیکٹرونک اورپرنٹ میڈیا نے وہ کوریج نہیں دی جو اتنے بڑے اجتماع کا حق بنتا ہے ۔ جمعیت علماء اسلام کا دعویٰ ہے کہ 10 لاکھ سے زائد لوگ شریک تھے تاہم آزاد ذرائع اور مبصرین کا کہنا ہے کہ یہ تعداد 3 سے 4 لاکھ تھی اور اس بات پر سب متفق ہیں ہیں کہ یہ لاڑکانہ کی تاریخ کا سب سے بڑا اجتماع تھا۔ جمعیت علماء اسلام کے قائد مولانا فضل الرحمن نے 30 نومبر کو کراچی مین مفتی محمود اکیڈمی کے زیر اہتمام معروف دانشور فاروق قریشی کی تصنیف اقوال محمود کی تقریب رونمائی سے خطاب میں اگر چہ اپنی تقریر میں میڈیا سے خود شکوہ نہیں کیا لیکن اسٹیج سے شکوہ ضرور ہوا کہ لاڑکانہ میں اتنے بڑے اجتماع کو صرف اس لیے نظر انداز کیاگیاکہ اس دن کراچی میں تحریک انصاف کے قائد عمران خان موجود تھے ۔بعض مبصرین کا کہنا ہے کہ تحریک انصاف کی قیادت نے دانستہ طور پر عمران خان کی سرگرمیوں کے لئے یہ دن مخصوص کیا۔</p>
			<p>کراچی میں بلدیاتی انتخابی مہم کے دوران الیکشن کمیشن کی کمزوری اور سیاسی جماعتوں اور امیدواروں کی جانب سے ضابطہ اخلاق کی کھلی خلاف ورزی نمایا دیکھنے میں آئی اور سب سے بڑا المیہ ضابطہ اخلاق کی خلاف ورزیوں کے خلاف الیکشن کمیشن کی مجرمانہ غفلت اور خاموشی ہے۔عوامی سطح پر یہ سوال اٹھایاجارہاہے کہ الیکشن کمیشن اگر ضابطہ اخلاق پر عمل کرانے کی اہلیت نہیں رکھتا ہے تو ضابطہ اخلاق میں ایسے نکات شامل ہی کیوں کرتا ہے جو ناقابل عمل ہو ں، یہی سوال راقم نے سیکرٹری الیکشن کمیشن بابر یعقوب فتح محمد سے بھی کیامگر جواب نہیں ملا۔</p>
		</section>
	</body>
</document>
