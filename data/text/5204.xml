<document>
	<meta>
		<title>پاکستان ریلوے نے امریکا سے 55 انجن اور 700 ہاپروگینز خریدنے کی منظوری دے دی</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9950/</link>
			<copyright-holder>آئی بی سی اردو</copyright-holder>
		</publication>
		<num-words>357</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>3 پاکستان ریلوے بورڈ نے پاور پلانٹس کوکوئلے کی سپلائی کیلیے امریکا سے 55 لوکو موٹو ، 700 ہاپرویگنز کی خریداری ، خسارے میں چلنے والی   مسافرٹرینوں کو پرائیویٹ سیکٹر کے اشتراک سے چلانے کی منظوری دیدی ہے۔</p>
			<p>پاکستان ریلوے کے بورڈ کا تیسرا اجلاس چیئرمین ریلوے بورڈ پروین قادر آغا کی صدارت میں وزارت ریلویز میں منعقد ہوا ۔ اجلاس میں پاکستان ریلوے کی جانب سے پیش کردہ 9 نکاتی ایجنڈے پر تبادلہ خیال کیا گیا۔ میٹنگ میں ریلوے بورڈ کے ممبران سابق جنرل منیجر اشفاق خٹک، وزارت قانون و انصاف کے نمائندے اشتراوصاف، وزارت پلاننگ کے نمائندوں، سیکریٹری ریلوے  بورڈ آفتاب اکبر، جنرل منیجر ایم اینڈ ایس اسد احسان، ڈائریکٹر مارکیٹنگ ریلوے ارشد سلام خٹک، ڈائریکٹر جنرل آپریشن اشرف لانجر سمیت دیگر افسران نے شرکت کی۔</p>
			<p>پاکستان ریلوے ساہیوال کول پاور پلانٹ کوکوئلے کی سپلائی کیلیے امریکا سے 55 لوکو موٹو خرید رہا ہے ،اس سلسلے میں پہلی کھیپ آئندہ سال جون میں آنا شروع ہو جائے گی جبکہ کوئلے کی سپلائی کیلیے جدید ٹیکنالوجی سے لیس 700 ہارپر ویگنز خریدنے کیلیے ٹینڈر حتمی مراحل میں ہیں، آئندہ ماہ اس کے ٹینڈر اوپن کر لئے جائیں گے۔ ذرائع کے مطابق پاکستان ریلوے حکام نے بورڈ کو بتایا کہ ریلویز کی 3 مسافر بردار ٹرینیں خسارے میں ہیں جن میں خوشخال خان ایکسپریس کا سالانہ خسارہ 51 کروڑ، بولان ایکسپریس کا خسارہ 26 کروڑ اور فرید ایکسپریس کا سالانہ خسارہ 15 کروڑ روپے ہے۔</p>
			<p>اس لیے ان تینوں ٹرینوں کو پرائیویٹ سیکٹر کیساتھ چلانے کی پالیسی تیار کی گئی ہے۔ ذرائع کے مطابق ریلوے بورڈ نے ان تین ٹرینوں کو پرائیویٹ سیکٹر کے تحت چلانے کی منظوری دی ہے۔</p>
			<p>ریلوے بورڈ نے ریلوے اسٹیٹ ڈیولپمنٹ اینڈ مارکیٹنگ پرائیویٹ کمپنی (ریڈیمکو ) کو ان کے سالانہ ریونیو میں سے 15 فیصد شیئرز دینے کی منظوری دے دی گئی ہے تاہم اس سلسلے میں قانونی طوپر جائزہ لینے کی ہدایت کی گئی ہے۔ ذرائع کا کہنا ہے کہ پاکستان ریلویز نے نارووال میں پنجاب رینجرز کو 3. 11 ایکڑ اراضی فاریسٹ فارم کیلیے دی تھی تاہم معلوم ہوا ہے کہ پنجاب رینجرز حکام نے اس اراضی پر ایک اسکول قائم کر دیا ہے جو کہ لیز قانون کی خلاف ورزی ہے</p>
		</section>
	</body>
</document>
