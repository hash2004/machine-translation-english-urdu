<document>
	<meta>
		<title>سیاسی حکومتیں اوربلدیاتی انتخابات</title>
		<author>
			<name>عبدالجبارناصر</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/25633/</link>
			<copyright-holder>آئی بی سی اردو</copyright-holder>
		</publication>
		<num-words>1262</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>جمہوری نظام میں بلدیاتی اداروں کو بنیادی نرسری یاتربیت گاہ کہا جاتا ہے اور کسی بھی جمہوری نظام کے استحکام اور بقا کے لئے بلدیاتی اداروں کا وجود اور اس کا تسلسل ضروری ہے مگر بدقسمتی سے پاکستان میں ایسا نہیں ہے ۔ بلدیاتی اداروں کی تاریخ کا مطالعہ کیا جائے پاکستان میں جمہوری ادوار میں ہی بلدیاتی اداروں کو فعال نہیں ہونے دیا گیا اور پارلیمانی اداروں کے نمائندوں کی یہی کوشش رہی ہے کہ اختیارات ان تک ہی محدود رہیں اور اسی لئے بلدیاتی انتخابات کا تسلسل باقی نہیں رہ سکا ۔اس بار بھی عدالت عظمیٰ مداخلت نہ کرتی تو شاید سیاسی جماعتیں بلدیاتی انتخابات کے لئے تیار نہ تھیں ۔عدالتی حکم پر 2014ء میں بلوچستان اور 2015ء میں خیبر پختونخوا میں بلدیاتی انتخابات کا عمل مکمل ہوا اگرچہ خیبر پختونخوا میں اختیارات کی جنگ اب بھی جاری ہے ۔گلگت بلتستان اور آزاد کشمیر کی سیاسی حکومتیں بھی شاید عدالتی حکم کے منتظر ہیں ،کیونکہ ان حکومتوں کی جانب سے بلدیاتی انتخابات کے ضمن میں کوئی سرگرمی نظر نہیں آرہی ہے۔ پنجاب اور سندھ میں بلدیاتی انتخابات کا ابتدائی مرحلہ 2016ء کے شروع میں مکمل ہونے کے بعد بھی اب تک بلدیاتی ادارے نہ صرف فعال نہ ہو سکے ہیں بلکہ مزید تاخیر کا امکان پیدا ہو گیا ہے ۔</p>
			<p>طریقہ انتخاب کے حوالے پیپلز پارٹی ،متحدہ قومی موومنٹ اور دیگر کے مابین عدالتی تنازع کے باعث سندھ کے بلدیاتی اداروں کے آخری دومراحل مؤخر ہو چکے تھے ،تاہم عدالتی فیصلے کے بعد یونین کمیٹیوں اور یونین کونسلوں کی حد تک بلدیاتی اداروں کا انتخابی عمل 11 مئی 2016ء کو مکمل(سوائے 88 یونین کونسلوں کے) ہوا ہے ۔ 11 مئی کو صوبے کی 1647 یونین کمیٹیوں اور یونین کونسلوں کی 8235 مخصوص نشستوں کے لئے پولنگ ہوئی اور 9882 منتخب نمائندوں نے خفیہ رائے شماری کے ذریعے مخصوص نشستوں کے لئے انتخاب کیا۔ان نشستوں میں 3294 خواتین ، 1647 نوجوانوں، 1647 کسان مزدوراور 1647 نشستیں اقلیت کی ہیں (یونین کمیٹی اور یونین کونسل میں خواتین کی 2 ،نوجوان، کسان مزدوراور اقلیت کی ایک ایک مخصوص نشست ہے)۔الیکشن کمیشن کے ذرائع کے مطابق تقریباً 50 فیصد نشستوں پر امیدوار بلا مقابلہ ہو چکے تھے تاہم باقی 50 فیصد نشستوں کے لئے 10 ہزار سے زائدامیدواروں کے مابین مقابلہ ہوا۔سندھ میں یونین کمیٹیوں او یونین کونسلوں کی تعداد 1735 ہے ،جن میں یونین کونسلیں 1175 اور 560 یونین کمیٹیاں ہیں ۔ 88 یونین کمیٹیوں اور یونین کونسلوں میں پولنگ 24 مئی کو ہو گئی ۔سندھ میں یونین کمیٹیوں اور یونین کونسلوں کی حد تک بلدیاتی اداروں کا مرحلہ تو مکمل ہوا ہے مگر اس کے باوجود یہ ادارے شاید فعال نہ ہو سکیں کیونکہ میٹروپولیٹن کارپوریشن کراچی ،ڈسٹرکٹ میونسپل کارپوریشنوں ، ضلع کونسلوں ، میونسپل کارپوریشنوں ،میونسپل کمیٹیوں اور ٹاؤن کمیٹیوں میں خواتین کی 33 فیصد، نوجوانوں کی 5 فیصد، کسان مزدور کی 5 فیصداور اقلیت کی 5 فیصدمخصوص نشستوں کے انتخاب کا عمل نہ صرف باقی ہے بلکہ حکمرانوں کی بد نیتی کی وجہ سے اس میں مزید تاخیرکا امکان ہے ۔</p>
			<p>اگرچہ سندھ میں ان بڑے بلدیاتی اداروں کی 2136 نشستوں کے لئے کاغذات نامزدگی کی جانچ پڑتال کا عمل 11 مئی 2016ء کو مکمل ہو گیا ہے مگر عدالتی فیصلے کے نتیجے میں میٹروپولیٹن کارپوریشن کراچی ،ڈسٹرکٹ میونسپل کارپوریشنوں ، ضلع کونسلوں ، میونسپل کارپوریشنوں ،میونسپل کمیٹیوں اور ٹاؤن کمیٹیوں کاطریقہ انتخاب تبدیل ہونے کی وجہ سے ایک بحران پیدا ہوا ہے۔سپریم کورٹ میں پیپلز پارٹی ، متحدہ قومی موومنٹ اور دیگر نے کہا کہ ہم نے مشاورت سے یہ طے کیا ہے کہ مذکورہ بالا بلدیاتی اداروں کی مخصوص نشستوں کا انتخاب اب رائے شماری کی بجائے متناسب نمائندگی کے تحت ہوگا اور عدالت نے بھی اس کی اجازت دی ۔اس موقع پر عدالت عظمیٰ سمیت کسی نے یہ نہیں دیکھا کہ متناسب نمائندگی میں تو کوٹہ جماعتوں کو ملے گا ایسے میں آزاد حیثیت میں کامیاب ہونے والوں کے کوٹے کا کیا ہوگا ۔الیکشن کمیشن کے ذرائع کے مطابق سندھ میں بلدیاتی اداروں کے 13 ہزار سے زائد منتخب نمائندوں میں 1500 کے قریب آزاد حیثیت میں کامیاب ہوئے ہیں جن میں سے اب تک صرف 350 نمائندے مختلف سیاسی اور مذہبی جماعتوں میں شمولیت اختیار کر چکے ہیں ۔ قوائد کے مطابق سرکاری نوٹیفیکیشن جاری ہونے کے 7 روز کے اندر آزاد حیثیت میں کامیاب ہونے والوں کو یہ فیصلہ کرنا تھا کہ وہ کسی جماعت میں شامل ہوتے ہیں یا آزاد حیثیت کو برقرار رکھتے ہیں ۔آزاد حیثیت میں کامیاب ہونے والے بیشتر نمائندوں نے اس لئے آزاد حیثیت کو برقرار رکھا کہ مخصوص نشستوں کے لئے وہ اپنے نمائندوں کا انتخاب بآسانی راے شماری کے ذریعے کر سکتے تھے مگر عدالتی فیصلے میں ان کا یہ حق ان سے چھین لیا گیا ہے ۔ اس لئے میٹروپولیٹن کارپوریشن کراچی ،ڈسٹرکٹ میونسپل کارپوریشنوں ، ضلع کونسلوں ، میونسپل کارپوریشنوں ،میونسپل کمیٹیوں اور ٹاؤن کمیٹیوں کی مخصوص نشستوں کے لئے آزاد حیثیت میں کاغذات نامزدگی جمع کرانے والے سیکڑوں امیدواروں کے کاغذات مسترد ہو گئے ہیں ۔الیکشن کمیشن کے ذرائع کے مطابق صوبے میں 8 میونسپل کارپوریشنوں ،میونسپل کمیٹیوں اور ٹاؤن کمیٹیوں میں انتخابا ت میں کامیاب ہونے والے امیدواروں کا تعلق آزاد گروپوں سے ہے ،جبکہ تین درجن کے قریب ضلع کونسلوں ، میونسپل کارپوریشنوں ،میونسپل کمیٹیوں اور ٹاؤن کمیٹیوں میں آزاد گروپوں کو واضح اکثریت حاصل یا ون ٹو ون مقابلہ ہے ۔تازہ طریقہ انتخاب میں اولذکر 8 اداروں میں کسی جماعت کا نمائندہ نہ ہونے کی وجہ سے مخصوص نشستوں کا انتخاب نہ ہو سکے گا اور یوں ایوان مکمل نہ ہونے پر بحران پیدا ہوگا۔ثانی الذکر بلدیاتی اداروں میں اقلیت والی جماعتوں کو بآسانی اکثریت مل جائے گی اور آزاد گروپ کوٹے سے محروم ہوگا۔ الیکشن کمیشن کا کہنا ہے کہ عدالت عظمیٰ کے فیصلے کے بعد صوبائی حکومت کو چاہئے تھا کہ وہ قانون میں ترمیم کر کے آزاد حیثیت میں کامیاب ہونے والوں کو کسی جماعت کے انتخاب کے لئے وقت دیتی مگر ایسا نہیں کیا گیا ۔ حکومتی ذرائع کا کہنا ہے کہ حکومت نے عدالت عظمیٰ کے حکم کے مطابق ترامیم کی ہے اور اگر آزاد منتخب نمائندوں کے حوالے سے قانون میں ترمیم کرتی توتوہین عدالت ہو جاتی اس لئے کوئی قانون سازی نہیں کی گئی ۔دوسری جانب آزاد گروپوں کا کہنا ہے کہ اگر عدالت عظمی ٰ کے فیصلے کے نتیجے میں طریقہ انتخاب تبدیل ہوا ہے تو ہمیں کسی جماعت میں شمولیت کا موقع ملنا چائے تھا مگر صوبائی حکومت نے اپنے مفاد کے لئے ایسا نہیں کیا اور عدالت عظمیٰ کے فیصلے کی غلط تشریح کی ، کیونکہ پیپلز پارٹی ضلع بدین میں ڈاکٹر ذوالفقار مرزا گروپ کو نیچا دکھانے اور بدین پر کنٹرول کے لئے سیکڑوں آزاد منتخب نمائندوں کی حق تلفی کر رہی ہے ۔اسی طرح کے جذبات کا اظہار مسلم لیگ(ف) کے شہر یار خان مہر نے بھی کیا ہے ۔</p>
			<p>ذرائع کے مطابق اب تک اس ضمن میں سندھ ہائی کورٹ میں ایک درجن سے زائد انفرادی اور اجتماعی درخواستیں دائر کی جا چکی ہیں اور امکان یہی ہے کہ ان درخواستوں کے نتیجے میں ایک مرتبہ پھر میٹروپولیٹن کارپوریشن کراچی کی 99 ،کراچی کی 6 ڈسٹرکٹ میونسپل کارپوریشنوں کی 104 ،صوبے کی 24 ضلع کونسلوں کی 563 ،مختلف اضلاع میں 9 میونسپل کارپوریشنوں کی 173 ،سندھ بھر میں 36 میونسپل کمیٹیوں کی 421 اور 148 ٹاؤن کمیٹیوں کی 776 مخصوص نشستوں کا انتخابی عمل ایک مرتبہ پھر تعطل کا شکار ہوگا ،جس کی وجہ سے مئیر، ڈپٹی میئر ، چیئر مینوں اور وائس چیئرمینوں کا انتخابی اور یونین کمیٹیوں اور یونین کونسلوں کی فعالیت کا عمل مزید تاخیر شکار ہوگااور اس کا حتمی فیصلہ ایک مرتبہ پھر عدالتی فیصلے کے نتیجے میں ہی ہوگا۔یاد رہے کہ سندھ میں یونین کمیٹیوں اور یونین کونسلوں کے سوا باقی تمام بلدیاتی اداروں میں خواتین کی 33 فیصد، نوجوانوں کی 5 فیصد، کسان مزدور کی 5 فیصداور اقلیت کی 5 فیصد نشستیں مختص ہیں ۔</p>
		</section>
	</body>
</document>
