<document>
	<meta>
		<title>کراچی: مسجد کی چھت گرنے سے 5 نمازی شہید</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/27643/</link>
			<copyright-holder>آئی بی سی اردو</copyright-holder>
		</publication>
		<num-words>319</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>کراچی: مسجد کی چھت گرنے سے 5 نمازی شہید</p>
			<p>کراچی: شہر قائد کے علاقے ناظم آباد میں نمازِ جمعہ کے دوران زیرِ تعمیر مسجد کی چھت گرنے سے 5 نمازی شہید اور 10 سے زائد زخمی ہو گئے۔</p>
			<p>نارتھ ناظم آباد بلاک ایچ میں لنڈی کوتل چورنگی کے قریب زیر تعمیر عثمان غنی مسجد کی چھت کا ایک حصہ گرگیا جس کے نیتجے میں 5 نمازی شہید جبکہ 10 سے زائد زخمی ہو گئے۔</p>
			<p>زخمیوں میں سے 4 کی حالت تشویشناک بتائی جا رہی ہے۔</p>
			<p>ایک عینی شاہد نے بتایا کہ نماز جمعہ کے دوران سنتوں کی ادائیگی جاری تھی کہ شیڈ گرنے کی آواز آئی۔</p>
			<p>وزیر بلدیات سندھ جام خان شورو نے بتایا کہ واقعہ نماز جمعہ کے دوران پیش آیا، انھوں نے حادثے کی تحقیقات کا حکم دے دیا۔</p>
			<p>ایس ایچ او حیدری پولیس اسٹیشن نے بتایا کہ حادثہ نماز جمعہ کے دوران نارتھ ناظم آباد کے قریب بلاک 'ایچ' کے قریب مسجد عثمان غنی کی چھت گرنے کے باعث پیش آیا.</p>
			<p>ایس ایچ او کے مطابق زخمیوں کو عباسی اور ضیاء الدین ہسپتال میں منتقل کیا گیا جبکہ واقعے کے حوالے سے مزید تحقیقات کی جا رہی ہیں۔</p>
			<p>حادثے کے فوراً بعد کمشنر کراچی اعجاز احمد جائے وقوع پر پہنچ گئے اور واقعے کی تحقیقات کا حکم دیا۔</p>
			<p>کمشنر نے بتایا کہ دھوپ سے بچنے کے لیے لگایا گیا شیڈ تیز ہوا کے باعث گرا، ٹین کے اس شیڈ کو بلاکوں کی مدد سے روکا گیا تھا۔</p>
			<p>اعجاز احمد نے کہا کہ اگر مسجد زیر تعمیر تھی تو یہاں نماز کی اجازت کس نے دی، ان کا کہنا تھا کہ غفلت برتنے والوں کے خلاف کارروائی کی جائے گی۔</p>
			<p>وزیر اعلیٰ سندھ سید قائم علی شاہ نے بھی چھت کے ملبے کو اٹھانے کے لیے فوری اقدامات کرنے کی ہدایت کر دی۔</p>
			<p>دوسری جانب وزیراعظم نواز شریف نے بھی کراچی میں مسجد کا شیڈ گرنے کے واقعے پر افسوس کا اظہار کیا اور شہداء کے درجات کی بلندی کے لیے دعا کی۔</p>
		</section>
	</body>
</document>
