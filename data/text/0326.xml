<document>
	<meta>
		<title>خون کے دھبے دھلیں گے کتنی برساتوں کے بعد</title>
		<author>
			<name>قاسم فاروقی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11331/</link>
			<copyright-holder>آئی بی سی اردو</copyright-holder>
		</publication>
		<num-words>1592</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>بچپن میں ہم نے سنا تھا کہ اگر جمعرات کو بارش ہو جائے تو ایک ہفتہ تک مسلسل بارش ہوتی رہتی ہے،جسے عرف عام میں "جھڑی" کہتے ہیں،</p>
			<p>اگر فلمی نغمے اٹھا کر دیکھیں تو ساون کی جھڑی کے متعلق بے شمار نغمے سننے کو ملیں گے،اور جب دسمبر کا مہینہ آتا ہے تو یار لوگوں کے دلوں میں چھپی چنگاری پھربھڑک اٹھتی ہے،</p>
			<p>ہماری قوم کے لیے بھی دسمبر ایک کربناک مہینہ ثابت ہوا ہے،ابھی سقوط ڈھاکہ سانحہ کا بوچھ ہلکا نہ ہوا تھا کہ گزشتہ سال ظالموں اور درندوں نے ہنستے کھلتے چھوٹے چھوٹے پھولوں کو پشاور کے آرمی پبلک اسکول میں بے رحمی سے مسل ڈالا تھا،</p>
			<p>پاکستان میں جاری دہشت گردی کا پہلا واقعہ بھی شایدساون کی کسی جمعرات کو ہوا تھا،خون کی بارش ہے کہ رکنے کا نام ہی نہیں لے رہی،کتنے معصوم شہری ہیں کہ جو اس خون میں نہاچکے ہیں،اب پتہ ہی نہیں چلتا کہ کس نے کس کو مارا؟</p>
			<p>نہ قاتل کو خبر ہے کہ کیوں قتل کررہاہے اور نہ ہی مقتول کو معلوم کہ کس جرم کی سزاپارہاہے،قوم کے لیے المیہ یہ ہے کہ ہمارے حکمران بھی دہشت گردی کو روکنے کے بجائے دہشت گردوں سے سمجھوتہ کربیٹھتے ہیں،</p>
			<p>امریکہ میں ایک نائن الیون ہوا تھا جو اس کی تاریخ کا آخری نائن الیون ثابت ہوا اس نائن الیون کے بعد پاکستان میں کئی نائن الیون ہو چکے ہیں،</p>
			<p>فرانس میں دہشت گردی کا واقعہ رونما ہوا تو اس پر پوری دنیا بلاتفریق مسلم و غیرمسلم چیخ اٹھی،ماحولیاتی کانفرنس کے نام پر پوری دنیا کے حکمرانوں کو فرانس میں جمع کر لیا گیا،</p>
			<p>پاکستان میں آئے روز دہشت گردی کی واقعات ہوتے ہیں،دہشت گردوں نے نہ عوام کو بخشا ہے اور نہ ہی خواص کو،نہ مساجد محفوظ ہیں اور نہ اقلیتوں کے عبادت خانے،ایک طرف نامور علماء کرام کو نشانہ بنایا جا رہا ہے دوسری طرف بڑے بڑے سیاسی رہنماؤں کا قتل عام ہے،عورتیں محفوظ ہیں نہ بچے،بہتی خون کی ندی میں ہرفرقہ ہرجماعت دوسرو ں کی ناؤکے ڈوب جانے کے انتظارمیں خاموش تماشائی بناہے،</p>
			<p>ہمارے نبی کریم صلی اللہ علیہ وسلم نے تو انسان کو محترم قرار دیا ہے،سب انسان اولاد آدم ہیں،سب آپس میں بھائی بھائی ہیں،جس میں مسلم کافر کی تفریق بھی نہیں کی،اسلامی اخوت کا ذکر بھی بعد میں آیا،تو کیوں آج علوم وارثان انبیاء کی مسندیں خاموش ہیں،کیوں اگر مگر کی تاویلیں پیش کی جا رہی ہیں۔</p>
			<p>16 دسمبر پاکستان کی تاریخ کا سیاہ ترین دن قرار دیا جاتا ہے،آج بھی پوری قوم بشمول حکمران اس کو محض بیانات کی حد سنجیدہ لیتے ہیں،سقوط ڈھاکہ کے لیے جو عوامل اس وقت تھے وہی عوامل اب بھی بلوچستان کے لیے سرچڑھ کربول رہے ہیں،</p>
			<p>شیخ مجیب الرحمن کو بھی دشمن اور غدارقراردیا گیا تھا آج بلوچ رہنماؤں کو بھی غدار قرار دیا جا رہا ہے،انہی حالات کا فائدہ اٹھاتے ہوئے ملک دشمن قوتوں نے بنگلہ دیشن کو الگ ریاست بنا دیا،آج بھی بلوچستان میں ملک دشمن قوتیں اپنا گھناؤنا کھیل کھیل رہی ہے،</p>
			<p>بھارت افغانستان اور ایران کے ایجنٹ بلوچستان کو دیمک کی طرح چاٹ رہے ہیں سقوط ڈھاکہ کی طرح اس وقت بھی ہمارے حکمران سب اچھا کا راگ الاپ کر خاموش تماشائی بنے ہوئے ہیں،بیماری کا علم ہوتے ہوئے بھی ہم مرض کی تشخیص نہیں کرپارہے،</p>
			<p>کرپشن و بدیانتی اس قدر سرایت کر چکی ہے کہ اس وقت لوگ پاکستان چھوڑ کر بنگلہ دیش میں اپنا کاروبارزندگی بڑھانا چاہتے ہیں،جس دو قومی نظریہ پر پاکستان کی بنیاد رکھی گئی تھی وہ نظریہ سقوط ڈھاکہ کے ساتھ دم توڑ گیا تھا،</p>
			<p>سقوط ڈھاکہ کے وقت اندراگاندھی نے پارلیمنٹ میں خطاب کرتے ہوئے کہاتھاکہ یہ فتح جوہمیں حاصل ہوئی ہے یہ فتح ہماری افواج کی فتح نہیں ہے،بلکہ ہمارے نظریہ کی فتح ہے،ہم نے ان پاکستانی مسلمانوں سے کہا تھا کہ ان کا نظریہ باطل ہے،اورہمارا نظریہ برحق ہے،لیکن وہ نہ مانے اور ہم نے ثابت کر دیا کہ ان کا نظریہ باطل تھا اور ہم نے ان کے نظریے کو بحرہند میں غرق کر دیا ہے۔</p>
			<p>دشمن ہمیں نت نئے طریقوں سے شکست دے رہا ہے اور ہم مومن ہیں کہ بار بار اسی دشمن سے ڈسے جا رہے ہیں،وطن عزیز دن بہ دن کمزور سے کمزور تر ہوتا جا رہا ہے،سیاسی جماعتیں باہم دست و گریباں ہیں،آج تک کوئی عوامی حکومت اپنی مدت حکمرانی پوری نہ کر سکی،اگر پیپلز پارٹی نے مدت پوری کی، جب گئے تو خزانے خالی تھے،</p>
			<p>کیا پاکستان کے علاوہ بھی کوئی ملک ایسا ہے جہاں حکومت بننے کے بعد بھی پانچ سالہ مدت مقررہ کے دوران الیکشن ہی الیکشن ہوتے دکھائی دیتے ہیں،الیکشن کے دوران چلائی جانے والی شاہانہ کمپئین کو دیکھ کر کیا کوئی کہہ سکتا ہے کہ یہ امیدوار اس قوم کا نمائندہ بننے جا رہا ہے جس کا پیداہونے والا بچہ بھی مقروض ہوتا ہے،</p>
			<p>وطن عزیز کو مستحکم اور مضبوط بنانے کے لیے سیاسی جماعتوں کاطاقت ور ہونا ضروری ہے،سیاسی رہنماؤں کے غیردانشمندانہ اقدام کے سبب جب بھی سول حکومت وجود میں آتی ہے تو آمر کے حق میں آوازیں بلند ہونا شروع ہو جاتی ہے،کیوں کہ سول حکومت اپنا فرض منصبی کی پوری طرح ادائیگی نہیں کرپاتی،ملکی مفادات کے بجائے ذاتی اورجماعتی مفادات کو مدنظر رکھا جاتا ہے،</p>
			<p>حکمرانی پر فائز ہونے کے بعد ذاتی کاروبار تو اوج ثریا کو چھورہاہوتا ہے جب کہ عوام ٹیکسز اور ملک مزید قرضوں تلے دباہوتاہے۔</p>
			<p>سقوط ڈھاکہ کے بعد ایک بار پھر 16 دسمبر 2014ء قوم پر آزمائش بن کر آیا، پشاور میں آرمی پبلک اسکول میں معصوم بچوں کو قطارمیں کھڑاکرکے ایک ایک کے سینے اور پیشانی پر گولیاں ماری جا رہی تھی ان گولیوں کانشانہ وہ معصوم بچے نہیں تھے بلکہ قوم کی غیرت و حمیت اوربزدلی کو ٹارگٹ کیا جارہاتھا،ہمارے حکمران جس قدرخواب غفلت میں ڈوب چکے تھے،شاید ان کو بیدار کرنے کے لیے اتنا بڑا سانحہ کا ہونا ضروری تھا،ملک کے محافظوں نے جو بزدلی کی چادر اوڑھ رکھی تھی شاید اس کو اتارنے کے لیے معصوم بچوں کی قربانی لازم قراردی جا چکی تھی،سو قربانی دی جا چکی،اپناروشن مستقبل قوم کے لیے قربان کیاجاچکا۔</p>
			<p>شکرکہ حکمران بھی جاگ اٹھے،محافظ بھی حرکت میں آگئے،پوری قوم ایک پیج پر جمع ہے،سفاک قاتل کسی رعایت کے مستحق نہیں،جب تک قاتلوں کو نشان عبرت نہ بنایا جائے تب تک چین سکون سے نہیں بیٹھیں گے، 16 دسمبر 2015ء آنے کو ہے،قیامت گزرنے کو ایک سال بیت چکا،قاتل پکڑے جا چکے ہیں،سرپرستوں کا قلع قمع ہو چکا ہے،موت کے پروانے پر آخری دستخط بھی ہو چکے،بہت جلد ان معصوم روحوں کو تسکین ملنے والی ہے۔وطن عزیز میں امن کے لیے ملک گیر آپریشن جاری ہے،امن کا بول بالاہوتادکھائی دے رہا ہے،امن کے قیام کے لیے دینی،سیاسی اورعسکری قیادت ایک پیج پر ہے،بیرونی قوتوں کا گھیراتنگ ہو چکا،دشمن کے ناپاک عزائم خاک میں ملائے جا رہے ہیں،بہت سے افراد پابند سلاسل ہیں،محب وطن اوردشمنان وطن کی تفریق کی جا رہی ہے،اسلام کے لبادے میں دہشت گردی کرنے والوں کو بے نقاب کیا جا رہا ہے،</p>
			<p>اس وقت ضرورت ہے قومی یکجہتی اور اتحاد و اتفاق کی،علماء کرام اور مذہبی نیٹ ورک کو عوام میں اس قدر پزیرائی حاصل ہے کہ وہ کسی اورشعبہ کے افراد کو شاید میسر نہ ہو،گاوں کی مسجد سے لے کر پارلیمنٹ کی مسجد تک علماء کرام کا نیٹ ورک موجود ہے،اس وقت علماء کرام کے لیے سب سے بڑی ذمہ داری یہ عائد ہوتی ہے کہ وہ اسلام کا مسخ ہوتا چہرہ بچائیں،اپنی ذات پات سے نکل کر ملک و قوم اورمعاشرہ کے لیے قربانی دیں،اسلام امن و آشتی کا دین ہے،اسلام میں تحفظ ہے،مسلمان کا نہیں بلکہ انسان کا،اور اس سے بڑھ کر چرندو پرند کو بھی تحفظ فراہم کرتا ہے،</p>
			<p>حضور ﷺمدینہ تشریف لاتے ہیں،یہود کے تین قبائل سے معاہدہ طے پاتا ہے کہ ہم سب مل کر رہیں گے،اکٹھے رہیں گے،ایک جسم کی مانند بن کررہیں گے،اگر کوئی باہر سے حملہ آور ہوگا تو ہم مل کر اس کا مقابلہ کریں گے۔</p>
			<p>ہاں!اس وقت کے غیرمسلم کو مسلمانوں پر اس قدر یقین تھا،کفار سے جنگ لڑی جا رہی ہے،مسلمانوں نے علاقے کا محاصرہ کیا ہوا ہے،کامیابی نہیں مل رہی،کہ اچانک شہر کے دروازے کھل گئے،آمدورفت شروع ہو گئی،مسلمانوں نے حال دریافت کیا تو پتہ چلا کہ اب ان لوگوں کو کوئی ڈر نہیں،کیوں کہ مسلمانوں کے ساتھ ان کی صلح ہو چکی ہے،اور شرائط طے پاچکی ہے کہ اب امن سے رہیں گے،کوئی جنگ نہیں ہوگی،</p>
			<p>مسلمان یہ سن کرحیران رہ گئے کہ مسلمان لشکر کے سربراہ حضرت ابوموسیٰ اشعری نے کفار کے حاکم کو طلب کیا،کہ فوج و لشکر کا سربراہ میں ہوں،میں نے کوئی صلح نہیں کی،اور یہ کیسے ہو سکتا ہے کہ صلح نامہ لکھا جائے اور مجھے اس کی خبر تک نہ ہو؟تم نے کس سے صلح کی ہے؟اور صلح نامہ کہاں ہے؟؟جب صلح نامہ سامنے آیا تو معلوم ہوا کہ مسلمان غلام نے شہر والوں کو امن کا رقعہ لکھ کر دیا ہے،</p>
			<p>معاملہ حضرت عمر ؓ تک پہنچا تو فرمایا: یہ شہروالے ٹھیک کہتے ہیں جس کو ایک مسلم غلام نے امان دی گویا ان کو سب مسلمانوں نے امان دی ہے۔</p>
			<p>ایک مرتبہ حضرت ابوبکرصدیق ؓ ام المومنین سیدہ عائشہ ؓ صدیقہ کے پاس تشریف لے گئے پوچھا عائشہؓ مجھے حضورﷺ کا کوئی ایسا عمل بتاؤ جو میں بھی کروں؟سیدہ عائشہؓ نے کہا کہ اورتو مجھے ایسا کوئی عمل نہیں یاد لیکن حضورﷺ میرے ساتھ مل کرسرید بنایا کرتے تھے اور وہ لے کر اس پہاڑی راستے پر جاتے تھے،حضرت ابوبکرؓ نے بھی سرید بنائی اور اسی راستے چل دیئے،ایک غار میں ایک آدمی لیٹاہواتھاجو لنگڑا،لولا اور کوڑ لگا تھا،آپ ؓ نے وہ سرید اس کے منہ میں ڈالی تو اس نے باہر تھوک دیااورپوچھا کہ کیا یہ وہ پہلے والی نہیں ہے،اور وہ آدمی کہاں ہے؟وہ تو اپنے منہ سے چباکر اپنی زبان سے میرے منہ میں ڈالتاتھا جو سیدھی میرے پیٹ میں چلی جاتی تھی،</p>
			<p>حضرت ابوبکرؓ نے فرمایاوہ تو اس دنیا سے چلے گئے ہیں،وہ کون تھے؟فرمایا: مسلمانوں کے نبی محمد ﷺ تھے،یہ سن کر وہ تڑپ گیا اورکہاکہ یہ محمدﷺ تھے میں تو ساری زندگی ان کو تکلیف پہنچاتارہاہوں میں یہودی ہوں۔</p>
			<p>کیا ایسے واقعات کے بعد بھی اسلامی ریاست میں قتل و قتال کی کوئی گنجائش باقی بچتی ہے؟</p>
		</section>
	</body>
</document>
