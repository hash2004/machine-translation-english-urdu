<document>
	<meta>
		<title>جھارکھنڈ میں فرقہ وارانہ تشدد، کئی علاقوں میں حالات کشیدہ</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/22912/</link>
			<copyright-holder>آئی بی سی اردو</copyright-holder>
		</publication>
		<num-words>302</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>انڈین ریاست جھارکھنڈ میں رام نومي (بھگوان رام کی پیدائش) کے جلوس کے دوران ہندؤں اور مسلمانوں کے درمیان فرقہ وارانہ جھڑپوں میں ایک شخص ہلاک ہو گیا ہے جبکہ کئی افراد کے زخمی ہونے کی اطلاع ہے۔</p>
			<p>حکام نے فرقہ وارنہ کشیدگی، آتشزدگی اور دو دھڑوں میں پر تشدد جھڑپوں کے بعد بوکارو شہر میں کرفیو نافذ کر دیا ہے۔</p>
			<p>پولیس حکام کے مطابق ضلع ہزاری باغ کے کیرے ڈاری تھانے کے علاقے کے پانڈو میں ایک شخص ہلاک ہوگيا ہے۔</p>
			<p>سب سے زیاہ خراب صورت حال بوکارو کی ہے جہاں جھڑپوں میں پولیس کے ڈپٹی کمشنر سمیت درجن بھر افراد زخمی ہوئے ہیں۔</p>
			<p>حکام کا کہنا ہے کہ چترا نامی علاقے میں بھی ماحول بگاڑنے کی کوشش ہو رہی ہیں جسے پولیس قابو میں کرنے میں مصروف ہے۔ پولیس نے اس سلسلے میں کئی افراد کو حراست میں لیا ہے۔</p>
			<p>بوکارو کے ڈپٹی کمشنر رائے مہاپات نے بتایا ہے کہ شہر کے سیکٹر 12 ، مارافری، بال ڈیہہ اور بوکارو سٹیل سٹی تھانے والے علاقوں میں کرفیو نافذ کیا گيا ہے۔</p>
			<p>ان متاثرہ علاقوں میں امن و امان کی صورت حال برقرار رکھنے کے لی پولیس فورس کے اضافی دستے تعینات کیے گئے ہیں۔</p>
			<p>ادھر بوکارو پولیس سپرنٹنڈنٹ (ایس پی) نے بتایا ہے کہ اس سلسلے میں بہت سے افراد کو حراست میں لیا گیا ہے اور گشت تیز کر دیا گيا ہے۔</p>
			<p>پولیس کے مطابق یہ تنازع رام نومي جلوس کے راستے پر تنازعے سے شروع ہوا تھا اور برہم جلوس نے کئی گاڑیوں میں آگ لگا دی۔</p>
			<p>ہزاری باغ کے ایس پی اکھلیش جھا نے بتایا ہے کہ رام نومي جلوس کے دوران پانڈو گاؤں میں دو گروپوں کے درمیان جھڑپ میں مسلم برادری کا ایک شخص ہلاک ہوگيا ہے۔</p>
			<p>انھوں نے بتایا کہ فی الحال حالات کنٹرول میں ہیں لیکن جھڑپوں میں بہت سے لوگوں کو شدید چوٹیں آئی ہیں۔</p>
		</section>
	</body>
</document>
