<document>
	<meta>
		<title>معلومات تک رسائی کا قانون آسان تر بنانے کیلیے پنجاب انفارمیشن کمشن کا تاریخی فیصلہ</title>
		<author>
			<name>اعزاز سید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/19550/</link>
			<copyright-holder>آئی بی سی اردو</copyright-holder>
		</publication>
		<num-words>749</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پنجاب انفارمیشن کمشن نے  معلومات تک رسائی کے ایک کیس میں اداروں کی طرف سے  شہریوں کو معلومات تک رسائی کے لیے استعمال کیے جانے والے تاخیری حربوں کوواضع انداز میں ناکام بناتے ہوئے معلومات کی رسائی کے قانون کو مزید آسان بنا دیا ہے  اور کہا ہے کہ معلومات کے حصول کے  لیے ادارے شہری کی شناخت کی بجائے مانگی گئی معلومات کا جائزہ لیں کہ وہ قانون کے دائرہ کار میں ہے یا نہیں۔</p>
			<p>کمشن نے کھل کرکہا ہے کہ پاکستان کے کئی شہری شناختی کارڈ ز کے بغیر ہیں مگر ان کے معلومات تک رسائی کے بنیادی حق سے انہیں محروم نہیں کیا جا سکتا اور یہ کہ کوئی شہری اپنا نام ای میل ،فون نمبر  اور پتہ دے دے تو  اس درخواست کو نامعلوم تصور نہیں کرنا چاہیے۔</p>
			<p>پنجاب انفارمیشن کمشن کی طرف سے  بدھ کے روز تین صفحات پر مشتمل تفصیلی حکمنامہ جاری کیا گیا جس پر چیف انفارمیشن کمشنر  پنجاب مظہر حسین منہاس، انفارمیشن کمشنر مختار احمد علی اور انفارمیشن کمشنر احمد رضا طاہر کے دستخط موجود ہیں۔ پنجاب انفار مشن کمشنر سے لاہور کے ایک شہری ڈاکٹر نیئر نے قائد اعظم سولر پاور پرائیویٹ لمٹیڈ کے خلاف رجوع کیا تھا ۔ڈاکٹر نیئر نےقائد اعظم پارک لاہور  میں نصب سولرسیلز کی تفصیلات  اکتوبر 2015 میں معلومات تک رسائی کے قانون کے تحت  مانگی تھیں مگر ادارے کی طر ف سےمعلومات فراہم نہ کی گئیں ۔</p>
			<p>حال ہی میں 28 جنوری 2016 کو  جب معاملہ  پنجاب انفارمیشن کمشن کے سامنے پہنچا تو   کمشن نے قائد اعظم سولر کے چیف ایگزیکٹو اور ہیومن ریسورس ونگ کے مینجر محمد خرم شہزاد کو 3 فروری کو طلب کیا اور حکم دیا کہ شہری ڈاکٹر نیئر کو مانگی گئی معلومات فراہم کی جائیں۔ مگر اس کے باوجود کو ئی  جواب نہ دیا گیا۔ جس پر کمشن نے دوبارہ 16 فروری کو ایک تحریری یاد دہانی کرائی گئی جب دوبارہ  جواب نہ آیا تو ادارے کے سربراہ کو 3 مارچ کو اپنا انفارمیشن افسر بھیجنے کا حکم دیا گیا ۔</p>
			<p>سماعت کےد وران ادارے کے ہیومن ریسورس ونگ کےمینجر  محمد خرم شہزاد بھی موجود تھے جنہوں نے تحریری طور پر دلیل دی کہ شہری نے قانون میں طے کردہ طریقہ کار کے تحت معلومات کے حصول  کے لیے  درخواست نہ دی ۔  اس پر  کمشن نے فوری طور پر ہیومن ریسورس مینجر کو شہری کی درخواست پر 11 مارچ تک فیصلہ کرنے کی ہدایت کی ۔ مگر 11 مارچ کو موصوف ایک بار پھر کمشن کے سامنے پیش ہوئے اور  اس بار دلیل دی کہ شکایت کنندہ شہری نے اپنی درخواست ای میل کے ذریعے ارسال کی تھی جو کہ معلومات تک رسائی کے قانون میں درج طریقہ کار سے مطابقت نہیں رکھتی  اور یہ کہ شہری نے نہ تو اپنا شناختی کارڈ نمبر دیا اور نہ ہی اپنا پتہ اس لیے درخواست پر عملدرآمد نہیں کیا گیا۔</p>
			<p>کمشن کے استفسار پر موصوف نے تصدیق کی کہ انہیں ای میل ان کی آفیشل ای میل پر ملی تھی  ۔ کمشن نے پوچھا کہ کیا مانگی گئی معلومات ، معلومات تک رسائی کے قانون کے دائرہ کار میں نہیں آتیں ، تو مذکورہ افسر نے کہا کہ ایسا نہیں ہے  اور انہیں معلومات دینے میں کوئی اعتراض نہیں اگر مذکور ہ شہری (درخواست کنندہ  ڈاکٹر نیئر) اپنی شناختی کارڈ کی نقل دے کر اپنی شناخت واضع کر دے ۔</p>
			<p>اس ساری صورتحال پر کمشن نے فیصلہ دیا کہ  مدعا علیہان نے شہری کو معلومات تک رسائی کے جائز حق سے محروم رکھا اور معلومات تک رسائی کے قانون کی روح سے متصادم عمل کرتے ہوئے غیر ضروری تکنیکی پہلو نکال کر معلومات کی فراہمی میں تاخیر بھی کی ۔  اس قانون کی روح کے مطابق تمام پبلک باڈیز کو  معلومات تک شہریوں کو آسان ، تیز ، جلد اور سستی  رسائی دے ۔ اداروں کی ویب سائیٹس یا ای میل کا کوئی فائدہ ہی نہیں اگر وہ شہریوں کو معلومات فراہم نہیں کرسکتیں۔ معلومات کے حصول کے لیے شہری سادہ کاغذ پر درخواست دے سکتے ہیں اس کے لیے فارم پر کرنے کی ضرورت بھی نہیں۔</p>
			<p>اپنے حکم میں پنجاب انفارمیشن کمشن کے ارکان نے یہ بھی واضع کیا ہے کہ بغیر شناختی کارڈ کے حامل شہریوں کو بھی معلومات تک رسائی کے حق سےمحروم نہیں کیا جا سکتا ۔ کمشن کا کہنا ہے کہ اگر کوئی شہری اپنا نام فون نمبر اور پتہ دیتا ہے تو اسے نامعلوم نہیں قرار دیا جا سکتا لہذا تمام اداروں کو اسے معلومات بہم پہنچانا ہوگی ۔</p>
			<p>کمشن کا کہنا ہے کہ تمام ادارے موثر انداز میں معلومات شہریوں کو ظاہر کریں صرف وہ معلومات نہ دی جائیں جو کسی کو نقصان پہنچا سکتی ہیں۔</p>
		</section>
	</body>
</document>
