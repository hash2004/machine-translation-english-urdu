<document>
	<meta>
		<title>بھٹو اور بی بی کا جیالا چل بسا</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/12135/</link>
			<copyright-holder>آئی بی سی اردو</copyright-holder>
		</publication>
		<num-words>681</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>جو شخص پاکستان پیپلز پارٹی سے تعلق رکھتا ہے ، ممکن ہی نہیں کہ وہ راولپنڈی کے قاضی سلطان محمود کو نہ جانتا ہو۔</p>
			<p>قاضی سلطان محمود آج صبح راولپنڈی میں انتقال کر گئے ۔ وہ 14 گست کو پیدا ہوئے اور 9 دسمبر 2015 کو انتقال کر گئے ۔قاضی سلطان محمود پیپلز پارٹی کی سنٹرل ایگزیکٹو کمیٹی کے رکن اور پارٹی کے اہم رہ نما تھے</p>
			<p>قاضی سلطان محمود کی ساری زندگی جدو جہد سے عبارت ہے ۔ وہ ذولفقار علی بھٹو کے قریبی ساتھیوں میں سے تھے اور بھٹو کی فکر اور فلسفہ ان کے دل و دماغ میں دوڑتا رہتا تھا ۔</p>
			<p>قاضی سلطان محمود کا قد چھوٹا تھا ۔ ایک روز ہم زرداری ہاؤس کے باہر بیٹھے ہوئے تھے ، محفل جمی تھی ۔ فرزانہ راجا ، فرح ناز اصفہانی ، ڈاکٹر اسرار شاہ اور قاضی سلطان محمود ، یہی دسمبر تھا لیکن 2007 کا ، چند روز قبل بی بی کو دھمکی ملی تھی ۔ سب خدشات کا ذکر کر رہےتھے کہ حالات ٹھیک نہیں ۔ اگر چہ کہ بی بی اپنی سیکورٹی کا بہت خیال رکھتی تھیں تاہم اس کے باوجود بھی ایک انجانا خوف ہر شخص محسوس کر رہا تھا ۔</p>
			<p>قاضی سلطان محمود نے کہا کہ بھٹو کی بیٹی کو عوام میں جانے سے کوئی نہیں روک سکتا ، وہ عوام میں مرنا پسند کرے گی ۔ ہمیں قاضی صاحب کی جذباتی بات زیادہ پسند تو نہیں آئی تاہم ان کے اس جملے سے ان خدشات کا سحر تھوڑی دیر کے لیے توڑ دیا تھا ۔</p>
			<p>قاضی صاحب تھوڑی گپ شپ کے بعد وہاں سے اٹھ کر چلے گئے تو ایک صحافی نے کہا کہ " قاضی صاحب کا قد بھی چھوٹا ہے اور بات بھی چھوٹی کی ، میں کہا کہ قاضی صاحب کا قد چھوٹا ہے لیکن فکر بہت بڑی ہے ۔ تم نے دیکھا نہیں پیپلز پارٹی کی قیادت ہمیشہ قاضی سلطان محمود کے پیچھے نظر آتی ہے ۔ بھٹو، بے نظیر ، زرداری ہمیشہ قاضی سلطان محمود کے پیچھے چلتے تھے اور جو قاضی صاحب سے ملتا تھا ، اسے ہمیشہ جھکنا پڑتا تھا ۔</p>
			<p>یہ قاضی سلطان محمود جیسے لوگ ہی تھے جنہوں نے پیپلز پارٹی کی فکر کو ایک فرقے میں بدل ڈالا تھا ۔ میں زاتی طور پر قاضی صاحب کا بہت احترام کرتا تھا ۔ بھٹو کی پھانسی پر راولپنڈی میں جو احتجاج ہوا اس میں قاضی صاحب پیش پیش تھے ۔ انہوں ایک ڈرم میں ڈال کر پولیس اہلکار ڈرم کو لاتیں مار رہےتھے اور ڈرم راولپنڈی کی مری روڈ پر رول کر رہا تھا ۔</p>
			<p>قاضی سلطان محمود نے آمریتوں کے دور میں جیلیں کاٹیں۔ ان کے جیب میں بھٹو صاحب کے دستخطوں سے جاری کردہ رکنیت کارڈ موجود تھا ۔ وہ چھوٹے قد کے بڑے آدمی تھے ۔ ہر شخص ان کا احترام کرتا تھا ۔ ذوالفقار علی بھٹو قاضی صاحب کو اپنا اثاثہ کہا کر تے تھے ۔ جب بھی پنڈی آتے تو قاضی صاحب کو ضرور بلاتے تھے ۔</p>
			<p>راولپنڈی میں بھٹو دور سے پیپلز پارٹی جتنے بڑے اجتماعات ہوئے ، ان میں سٹیج سیکرٹری قاضی سلطان محمود ہی ہوتے تھے ۔ لیاقت باغ میں بے نظیر بھٹو کے آخری خطاب کے وقت بھی قاضی صاحب سٹیج سیکرٹری تھے ۔</p>
			<p>میں نے ایک بار حامد میر صاحب سے کہا کہ ہم ہمیشہ پارٹیوں کے قائدین کو تو بلاتے ہیں لیکن کارکنوں کو کبھی نہیں بلایا ۔ وہ سیاسی کارکن جنہوں نے جبر کے سامنے آواز بلند کی اور اپنی قیادت کو ہمیشہ اپنے کندھوں پر بٹھایا ۔ میں نے قاضی سلطان محمود پر ان کی زندگی میں جیونیوز کے لیے رپورٹ تیار کی تھی جس میں بحثیت سیاسی کارکن انہیں خراج تحیسن پیش کیا ۔</p>
			<p>قاضی صاحب آج ہم میں نہیں رہے ، ان کا جنازہ ہو گیا ، وہ دفن بھی ہو گئے ۔ کئی اہم واقعات اور حادثوں کے وہ عینی شاہد تھے ۔ لوگوں کے پاس الزام تھے اور قاضی صاحب کے پاس وجہ تھی ۔ قاضی صاحب کی زندگی ایک تاریخ تھی جو دسمبر کے مہینے میں اپنی قائد کی تاریخ شہادت سے ٹھیک بیس روز قبل زمین میں دفن کر دی گئی ۔</p>
		</section>
	</body>
</document>
