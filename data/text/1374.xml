<document>
	<meta>
		<title>گڈ گورننس مرچنٹ</title>
		<author>
			<name>نصرت جاوید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16295/</link>
			<copyright-holder>آئی بی سی اردو</copyright-holder>
		</publication>
		<num-words>1071</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>ہر حوالے سے مجرمانہ اور بے حس تاخیر کے بعد ہی سہی مگر دسمبر 2014ء میں پشاور کے آرمی پبلک سکول پر ہوئے سفاکانہ حملے کے بعد ہمارے حکمران یہ عہد کرتے نظر آئے کہ "بہت ہو گیا"۔ بیس کروڑ تک پہنچی آبادی والے پاکستان کو جو دفاعی حوالوں سے کئی طرح کی مشکلات کا شکار ہے اب مذہب کے نام پر انتہاء پسندی اور دہشت گردی پھیلانے والوں کا یرغمال بنے رہنے نہیں دیا جا سکتا۔</p>
			<p>آپریشن ضربِ عضب شروع ہوا۔ اسے سیاسی، آئینی اور قانونی حوالوں سے قوت وتوانائی فراہم کرنے کے لئے کل جماعتی کانفرنس ہوئی۔ پارلیمان کے ہنگامی اجلاس ہوئے۔ پھانسی کی سزا بحال ہوئی۔ فوجی عدالتوں کا قیام عمل میں لایا گیا اور تحفظ پاکستان نام کا قانون پاس ہوا۔ جنوری 2016ء کے آغاز کے ساتھ ہی مگر چارسدہ کی باچا خان یونیورسٹی پر <annotation lang="en">APS</annotation> پر ہوئے حملے جیسا ایک اور واقعہ ہو گیا۔</p>
			<p>اس واقعہ کو "ٹوٹی کمر والے" دہشت گردوں کی چراغ کے بجھنے سے پہلے پھڑپھڑاہٹ ٹھہرا کر ہم نے خود کو مطمئن کرنے والی کہانی گھڑلی۔ پٹھان کوٹ پر حملے کے بعد چونکہ بھارتی وزیر دفاع نے ایک بڑھک بھی لگا دی تھی لہذا اس بڑھک کو ضرورت سے زیادہ اچھال کر ہم نے حقائق کی آنکھوں میں آنکھ ڈال کر دیکھنے سے گریز کیا۔</p>
			<p>حقائق سے نظریں چرانے میں ہماری مدد کو آیا پھر ایک ٹویٹ۔ پیر سے بدھ کی شام تک ریموٹ کے بٹن دباکر جو بھی چینل دیکھا، اس پر بیٹھے بقراط صرف اس بات کا سراغ لگاتے پائے گئے کہ وہ کون سی محلاتی سازشیں تھیں جنہوں نے جنرل راحیل شریف جیسے کھرے سپاہی کو وقت سے کہیں پہلے لوگوں کو یقین دلانے پر مجبور کیا کہ وہ اپنی معیادِ ملازمت میں توسیع کے خواہش مند نہیں ہیں۔</p>
			<p>راحیل شریف نے اپنے ارادے کا اظہار دو ٹوک الفاظ میں کیا تھا۔ اس کے باوجود انگریزی محاورے والے پیالے کے ہونٹوں تک پہنچنے والے وقفے میں چھپے "امکانات" کا تذکرہ شروع ہو گیا۔ اس تذکرے نے کم از کم مجھے تاریخ کے وہ دن یاد کرنے پر مجبور کر دیا جب ہلاکو خان بغداد کی فصیل کے باہر آپہنچا تھا، مگر وہاں کے علماء اور دانش ور بازاروں میں جمع گروہوں کے مابین بیٹھے فروعی مسائل پر مناظروں میں مصروف تھے۔ بے بنیاد سازشی کہانیوں کی بنیاد پر چسکہ فروشی کی کوئی توحد ہونا چاہیے۔ جمہوریت میں سوعیب ہیں مگر آزادیٔ اظہار کی اصل قوت ہے۔ یہ آزادی لوگوں کو خوئے غلامی سے نجات دلاکر حقائق کو ہر ممکنہ زاویے سے دکھاتے ہوئے خیر کی راہ ڈھونڈنے کا وسیلہ بنتی ہے۔</p>
			<p>میری بدقسمتی کہ آزادیٔ اظہار کی اس نعمت کو سکرینوں پر عقل کل نظر آنے والے افراد نے جہالت کے فروغ اور چسکہ وسیاپا فروشی کی بھینٹ چڑھادیا۔ غوروفکر کی صلاحیت سے قطعاََ محروم ریٹنگوں کے متلاشی کلاکاروں نے حقائق کے بارے میں ٹھوس سوالات اٹھاتے ہوئے حکمرانوں کو مسائل سے نبردآزما ہونے پر مجبور کرنے کی عادت ہی ترک کر دی۔</p>
			<p>بدھ کے روز دل کو دہلا دینے والی حقیقت تھی تو اتنی کہ اٹک سے لے کر رحیم یار خان تک پھیلے پاکستان کے سب سے بڑے صوبے پنجاب کے تعلیمی ادارے "ٹھنڈ" کے خوف سے بند کردئیے گئے۔ شدید سردی سے بچوں کو مائوں جیسا تحفظ فراہم کرنے کے دعوے دار "گڈگورننس مرچنٹ" قطعاََ بھول گئے کہ آج کے دور میں ایک شے ہوتی ہے سمارٹ فون۔ اس فون میں ایک <annotation lang="en">Whats App</annotation> نام کی سہولت بھی ہوتی ہے۔</p>
			<p>گڈگورننس کی کئی برسوں سے یک وتنہاء علامت ٹھہرائے پنجاب کے وزیر اعلیٰ کے دفتر سے پنجاب کے تعلیمی اداروں کی نگہبانی کرنے والے افسروں کے نام ایک سرکلر جاری ہوا تھا۔ اس سرکلر کی بہت ساری کاپیاں انٹرنیٹ اور فون کے ذریعے مجھ تک بھی پہنچی ہیں۔ میں اس سرکلر کی تفصیلات میں نہیں جانا چاہتا۔ ایک ذمہ دار صحافی ہوتے ہوئے صرف اتنا عرض کروں گا کہ نظر بظاہر دہشت گردوں کے <annotation lang="en">Chatter</annotation> کو مانیٹر کرنے والوں کو ٹھوس اطلاعات مل رہی تھیں کہ خیبر پختونخواہ کے بعد اب پنجاب کے تعلیمی اداروں پر حملے کے منصوبے بنائے جا رہے ہیں۔</p>
			<p><annotation lang="en">Chatter</annotation> کی بنیاد پر ابھرے خدشات کو ذہن میں رکھتے ہوئے تعلیمی ادارے بند کرنا کوئی غیر معمولی بات نہیں۔ نائن الیون کے بعد ہوم لینڈ سیکیورٹی کی بدولت خود کو محفوظ بنائے امریکہ کی دو ریاستوں نے بھی گزشتہ ہفتے کئی شہروں میں تعلیمی اداروں کو ممکنہ دہشت گردی کے خوف سے بند رکھا تھا۔ شہباز شریف کے چہیتے نورتنوں کو "ٹھنڈ" کا جواز گھڑنے کی ہرگز ضرورت نہیں تھی۔</p>
			<p>یہ جواز اس وقت تو مزید مضحکہ خیز نظر آنے لگا جب بدھ کی شام ٹی وی سکرینوں پر چلائے ٹِکروں کے ذریعے لوگوں کو بتایا جانے لگا کہ کون سے کون سے شہر میں کتنے تعلیمی اداروں کو مناسب حفاظتی اقدامات نہ ہونے کی وجہ سے فی الحال <annotation lang="en">Seal</annotation> کر دیا گیا ہے۔یونیورسٹیوں کے طلباء "ٹھنڈ" کے سامنے معصوم بچوں کی طرح بے بس نہیں ہوتے۔ ملتان کی بہائو الدین یونیورسٹی کو لیکن نہ صرف بند کر دیا گیا بلکہ اس کے ہاسٹل کو بھی فوری طور پر خالی کروانے کے احکامات بھی صادر ہوئے۔</p>
			<p>خود کو لکھتے ہوئے کسی ضبط کے تابع رکھنے کے تمام تر تقاضوں کے باوجود میں بہت دُکھی دل کے ساتھ یہ کہنے پر مجبور ہوں کہ جنوری 2016ء کے آخری ہفتے میں پنجاب اسی خوف وہذیان کا شکار نظر آیا جو کئی برسوں سے خیبر پختونخواہ کا مقدر بنا ہوا ہے۔</p>
			<p>چارسدہ کی باچا خان یونیورسٹی پر حملے کے بعد ہمارے درہّ آدم خیل سے نمودار ہوا ایک خودساختہ "خلیفہ" ہمارے ساتھ ایک وڈیو کے ذریعے ہم کلام ہوا تھا۔ پاکستان کے تعلیمی اداروں کو اس نے "طاغوتی طاقتوں" کا آلہ کار ٹھہرایا اور بڑھک لگائی کہ وہ انہیں کام نہیں کرنے دے گا۔کم از کم تین دن کے لئے ہی سہی وہ پاکستان کے سب سے بڑے اور اعلیٰ ترین گورننس کے تحت چلائے صوبے میں اپنا مقصد حاصل کرنے میں کامیاب رہا ہے۔</p>
			<p>خدا کے لئے اپنی آنکھیں کھول کر کھلے دل کے ساتھ اپنی ناکامی کا اعتراف کریں۔ آپ کا اعتراف میرے جیسے ریٹنگوں کے متلاشی چسکہ فروشوں کو مجبور کر دے گا کہ فی الحال سازشی کہانیوں کا تعاقب چھوڑ کر ہم اپنے لوگوں کو کھل کر بتائیں کہ سرسید کے زمانے سے "سکول" اور "مدرسے" کے درمیان چھڑی جنگ بہت شدت کے ساتھ اب پنجاب کے ہر شہر اور قصبے تک پہنچ گئی ہے۔ یہ فیصلے کی گھڑی ہے۔ اس سے آنکھیں چرانا اپنے بچوں کے مستقبل کو تاریک بنانا ہے۔ بچوں کو "ٹھنڈ" سے بچانے کے ڈھونگ رچاتے جعلی مائوں ایسے حکمرانوں کے سوانگ، فیصلے کی اس گھڑی میں کسی کام نہیں آسکتے۔</p>
			<p>بشکریہ نوائے وقت</p>
		</section>
	</body>
</document>
