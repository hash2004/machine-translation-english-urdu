<document>
	<meta>
		<title>نوح کا بیٹا</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq March 2015</name>
			<year>2015</year>
			<city>Lahore</city>
			<link>http://www.javedahmadghamidi.org/#!/ishraq/5adb7359b7dd1138372dbd9d?articleId=5adb73ffb7dd1138372dce96</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>قرآن مجیدمیں بیان ہوا ہے کہ نوح علیہ السلام بحیثیت رسول مبعوث کیے گئے تھے۔ انھوں نے شرک جیسی غلاظت میں مبتلااپنی قوم کو سمجھایاکہ اللہ، پروردگارِعالم حقیقی معبود ہے، اس لیے صرف اس کی عبادت کرواور اسی سے ڈرو۔ اور یاد رکھو، اگرتم نے میری بات نہ مانی اور اپنی روش سے بازنہ آئے توتم پر ایک دردناک عذاب آکررہے گا۔ انھوں نے اِنذار کا یہ کام نوسوپچاس برس کی طویل مدت تک کیا اور اس میں اپنی سب صلاحیتیں کھپادیں اور اپنے ذہن اورجسم کی ساری طاقت نچوڑ دی۔ لیکن ان کی اس خیرخواہی اوردل سوزی کا جواب قوم نے یہ دیاکہ ان پربے جاقسم کے اعتراضات کیے اور ضداورمکابرت میں آکران کوجھٹلاکررکھ دیا۔ چنانچہ اللہ نے منکروں پرعذاب نازل کرنے کا فیصلہ کیا۔ جب یہ عذاب آن پہنچااور طوفان ابل پڑاتواس نے نوح کوحکم دیاکہ وہ ہرقسم کے جانوروں کا ایک ایک جوڑاکشتی میں رکھ لیں اور اپنے گھروالوں کو بھی اس کشتی میں سوارکرالیں، سواے ان کے جن کے بارے میں حکم صادر ہو چکا ہے، اور ان کو بھی سوارکرالیں جوایمان لائے ہیں۔</p>
			<p>یہ کشتی جب پہاڑوں کی طرح اٹھتی ہوئی موجوں کے درمیان میں انھیں لیے ہوئے چلنے لگی تونوح نے دیکھاکہ ان کابیٹاان سے الگ کچھ فاصلے پر کھڑاہے۔ انھوں نے نہایت درمندی اور شفقت سے اس کوآوازدی کہ بیٹا، آؤ ہمارے ساتھ سوارہوجاؤاوران منکروں کے ساتھ نہ رہو۔ لیکن بیٹے نے جواب میں کہا کہ میں ابھی پہاڑ پر چڑھ کر اس طوفان سے بچ جاؤں گا۔ نوح نے جواب دیاکہ آج اللہ کے حکم سے کوئی بچانے والانہیں ہے، مگرجس پروہی رحم فرمائے۔ اتنے میں ایک موج دونوں کے درمیان حائل ہوئی اور ان کا بیٹا بھی دوسرے منکروں کی طرح ڈوب کر رہا۔ اس کے بعدعذاب تھم جانے کا حکم دے دیا گیا۔ نوح نے اپنے رب کو پکارا: <annotation lang="ar">’رَبِّ اِنَّ ابْنِیْ مِنْ اَہْلِیْ وَاِنَّ وَعْدَکَ الْحَقُّ وَاَنْتَ اَحْکَمُ الْحٰکِمِیْنَ‘</annotation> پروردگار، میرا بیٹا تومیرے گھروالوں میں سے ہے اور اس میں شبہ نہیں کہ تیرا وعدہ سچاہے اورتوسب فیصلہ کرنے والوں سے بڑافیصلہ کرنے والا ہے۔ اس پرارشادہوا: <annotation lang="ar">’اِنَّہٗ لَیْْسَ مِنْ اَہْلِکَ اِنَّہٗ عَمَلٌ غَیْْرُ صَالِحٍ فَلاَ تَسْءَلْنِ مَا لَیْْسَ لَکَ بِہٖ عِلْمٌ‘</annotation> اے نوح، وہ تیرے گھر والوں میں سے نہیں ہے، وہ نہایت نابکار ہے۔ سومجھ سے اس چیزکے بارے میں سوال نہ کرو جس کاتجھے کچھ علم نہیں ہے۔ میں تجھے نصیحت کرتا ہوں کہ جذبات سے مغلوب ہو جانے والوں میں سے نہ بنو۔ نوح نے فوراً عرض کیا کہ پروردگار، میں تیری پناہ مانگتاہوں کہ تجھ سے کوئی ایسی چیز مانگوں جس کامجھے علم نہیں ہے۔ اوراگرتومجھے معاف نہ کرے گااورمجھ پررحم نہ فرمائے گا تومیں نامرادہوجاؤں گا۔</p>
			<p>اس واقعہ میں سیدنانوح کاخدا سے کہنا: <annotation lang="ar">’اِنَّ ابْنِیْ مِنْ اَہْلِیْ‘</annotation> اور اس کے جواب میں خداکایہ کہنا: <annotation lang="ar">’اِنَّہٗ لَیْْسَ مِنْ اَہْلِکَ اِنَّہٗ عَمَلٌ غَیْْرُ صَالِحٍ فَلاَ تَسْءَلْنِ مَا لَیْْسَ لَکَ بِہٖ عِلْمٌ‘</annotation>، اس ساری بات کی اصل حقیقت کیا ہے؟ اس بارے میں علماے تفسیر سے متعددآرامنقول ہیں۔ ان میں سے چند نمایاں آرا مندرجہ ذیل ہیں:</p>
			<p>ایک راے کے مطابق صورت واقعہ یہ ہے کہ جب نوح علیہ السلام کابیٹاخداکے عذاب کی لپیٹ میں آ گیا تو انھیں اس بات پرحیرت آمیزدکھ ہوا۔ دکھ اس لیے کہ وہ بہرحال ان کابیٹاتھا۔ حیرت اس بات پرکہ اللہ نے انھیں حکم دیاتھاکہ کشتی میں اپنے گھروالوں اور دوسرے ایمان والوں کوسوارکرالواوراس کا مطلب، ظاہر ہے یہی تھا کہ یہ لوگ اس عذاب سے بچ جائیں گے۔ مگریہ کیاہواکہ محض اس بات پرکہ وہ کشتی میں سوارنہیں ہوا، عذاب کاشکارہوگیا۔ اس پر انھوں نے شکایت کی: <annotation lang="ar">’رَبِّ اِنَّ ابْنِیْ مِنْ اَہْلِیْ‘</annotation> پروردگار، میرا بیٹا تو میرے اہل میں سے تھا۔ اس پرخدانے جواب دیا کہ تمھاری حیرت اپنی جگہ صحیح ہے، مگر حقیقت یہ ہے کہ <annotation lang="ar">’اِنَّہٗ لَیْْسَ مِنْ اَہْلِکَ‘</annotation> وہ تمھارا بیٹاتھاہی نہیں، بلکہ <annotation lang="ar">’اِنَّہٗ عَمَلٌ غَیْْرُ صَالِحٍ‘</annotation> وہ توایک ناجائز اولادتھا۔ اس بات کا تمھیں علم نہیں ہے، اس لیے اس چیزکے بارے میں مجھ سے سوال نہ کرو۔</p>
			<p>یہ تفسیربعض وجوہ کی بنیادپرصحیح معلوم نہیں ہوتی:</p>
			<p>اولاً، اس کی بنااس خیال پر ہے کہ اللہ کانوح سے وعدہ تھا کہ ان کے اہل محض ان کے اہل ہونے کی وجہ سے عذاب سے بچ جائیں گے۔ اس لیے جب ان کابیٹاغرقاب ہواتووہ خداسے شکوہ کناں ہوئے۔ دراں حالیکہ ہم جانتے ہیں کہ دین میں اصل اہمیت حسب اور نسب کی نہیں، بلکہ ایمان اورعمل کی ہے۔ اور یہ ایسی صریح بات ہے کہ جس سے ایک عام آدمی بھی واقف ہے،، چہ جائیکہ سمجھاجائے کہ اللہ کے رسول اس سے واقف نہ تھے۔ یاوہ واقف تو تھے، مگرانھوں نے محض اولادکی محبت میں اس کوبھلادیا۔ اصل میں یہ مغالطہ ایک لفظ کا صحیح معنی متعین نہ ہوسکنے کی وجہ سے پیداہواہے۔ انھیں حکم ہوا تھا: <annotation lang="ar">’احْمِلْ فِیْہَا مِنْ کُلٍّ زَوْجَیْْنِ اثْنَیْْنِ وَاَہْلَکَ اِلاَّ مَنْ سَبَقَ عَلَیْْہِ الْقَوْلُ وَمَنْ اٰمَنَ‘</annotation>۔ یہاں ایک لفظ <annotation lang="ar">’اَھْل‘</annotation> آیا ہے جس کا معنی گھروالے ہیں اور ان حضرات نے اس کایہی مطلب لے لیا ہے۔ حالاں کہ یہ لفظ یہاں تخصیص میں جاکراستعمال ہوا ہے، یعنی اس سے سب اہل نہیں، بلکہ وہ اہل مرادہیں جوایمان لا چکے ہیں۔ حکم کا موقع ومحل اور اس لفظ پر <annotation lang="ar">’وَمَنْ اٰمَنَ‘</annotation> کاعطف، خوداس تخصیص پر دلیل ہے۔ نیزسلبی پہلو سے دیکھا جائے تو <annotation lang="ar">’اَھْل‘</annotation> میں سے <annotation lang="ar">’اِلاَّ مَنْ سَبَقَ عَلَیْْہِ الْقَوْلُ‘</annotation> کا استثنا بھی یہی بیان کررہاہے کہ اب اس سے مراد بے ایمان اہل نہیں ہیں۔</p>
			<p>ثانیاً، اللہ کی صفت ستار اور پھر الہامی کتاب، خاص طور پر قرآن مجیدکی شان سے یہ بات نہایت فروترنظرآتی ہے کہ وہ اس طرح کے موضوعات کوزیربحث لائے اورلوگوں کے جائزاورناجائزاولاد ہونے کے فیصلے سنائے۔ نیزاس راے کے نتیجے میں نوح کی بیوی پر بد چلنی کا جوالزام لگادیاگیاہے، اس کومان لیناکسی طرح ممکن نہیں ہے۔ نبی اپنی قوم کا اخلاقی رہنماہوتاہے، اس لیے گھرکے ایک سربراہ کی حیثیت سے بھی اس پر کوئی حرف نہ آناچاہیے۔ وگرنہ اخلاقی حیثیت کوکھودینے کی وجہ سے، بالخصوص ایک بدکارعورت کے شوہرہونے کے ناتے، کون اس قابل رہتا ہے کہ لوگوں کواخلاق کی تعلیم دے سکے۔ چنانچہ یہ توہواہے کہ نبی کی کوئی بیوی کفرکا ارتکاب کرے، مگرجہاں تک اخلاق کی بات ہے تو وہ خود اور اس کی ازواج اخلاق کی اس بلندسطح پرہوتے ہیں کہ کسی کو الزام دھرنے کا موقع نہیں ملتا۔ ۱؂ بلکہ اگرکہیں بعض معانداورشرارتی عناصراللہ کے رسول کے گھرکو ہدف تنقید بنانا چاہتے ہیں تو اللہ ایسابالکل نہیں ہونے دیتا۔ اس کی تفصیل کے لیے سورۂ نور اوراحزاب دیکھ لی جا سکتی ہیں جہاں محمد رسول اللہ کے گھرانے پراٹھائے گئے اخلاقی اعتراضات کاخدا نے مسکت جواب دیا اور اس شر سے بچنے کی تدابیرتک بتائی ہیں۔ مزید یہ کہ <annotation lang="ar">’فَخَانَتٰہُمَا</annotation>۲؂‘ کے جس لفظ سے نوح کی بیوی کوبدچلن ثابت کرنے کی کوشش کی گئی ہے، اتنی بڑی بات کہنے کے لیے یہ لفظ صریح بالکل نہیں ہے۔</p>
			<p>ثالثاً، ان حضرات کے استدلالات سے قطع نظر، قرآن نے واضح طورپربتادیاہے کہ وہ نوح کاحقیقی بیٹاہی تھا۔ نوح کے الفاظ <annotation lang="ar">’یٰبُنَیَّ‘</annotation> سے ہوسکتاتھا احتمال پیداہوکہ نوح اس لیے اس کواپنابیٹاکہہ رہے کہ وہ حقیقت حال سے انجان ہیں، مگرجب اللہ خود یہ بیان کر دے کہ نوح نے اپنے بیٹے کوآوازدی تو اس معاملے میں اس سے زیادہ واضح کوئی اوربات نہیں ہو سکتی۔ الفاظ یہ ہیں: <annotation lang="ar">’وَنَادٰی نُوْحُ نِ ابْنَہٗ‘</annotation>۔</p>
			<p>اس کے مقابل میں بعض علماے تفسیراس واقعہ کی ایک اورطرح سے توجیہ کرتے ہیں۔ ان کے مطابق یہاں مسئلہ حسب ونسب پرنجات اور کسی اولادکے جائزیاناجائزہونے کانہیں ہے۔ ڈوبنے والانوح کاحقیقی بیٹاتھااوران پر یہ بات پہلے سے واضح تھی کہ <annotation lang="ar">’وَاَھْلَکَ‘</annotation> سے مرادان کے اہل میں سے صرف ایمان والے ہیں۔ لیکن یہ حادثہ چونکہ بڑی اہم نوعیت کاتھاجس میں ان کااپنابیٹابھی جان گنوابیٹھا، اس لیے انھوں نے شفقت پدری سے مجبورہوکرخداسے شکایت کی کہ اے پروردگار، وہ جیسابھی تھا، بہرحال میرے اہل میں سے تھا۔ ا س پراللہ نے ان کو سخت انداز میں تنبیہ کی کہ <annotation lang="ar">’اِنَّہٗ لَیْْسَ مِنْ اَہْلِکَ‘</annotation> وہ تیرے اُن اہل میں سے نہیں تھاجن کی نجات کے بارے میں بات ہوئی تھی۔ اس لیے <annotation lang="ar">’اِنَّہٗ عَمَلٌ غَیْْرُ صَالِحٍ‘</annotation> تیرا اس کے لیے مجھ سے یہ بات کرناایک ناروا فعل ہے اور اس کی وجہ یہ ہے کہ تجھے ان باتوں کاعلم نہیں ہے۔ چنانچہ مجھ سے اس معاملے میں بات نہ کروجس کاتجھے کچھ علم نہیں ہے۔</p>
			<p>یہ توجیہ بھی ایسی نہیں کہ جس کوآسانی سے قبول کرلیاجاسکتاہو۔ اس کے مان لینے میں بھی کچھ موانع موجود ہیں:</p>
			<p>اول یہ کہ <annotation lang="ar">’اِنَّہٗ لَیْْسَ مِنْ اَہْلِکَ‘</annotation> اور <annotation lang="ar">’اِنَّہٗ عَمَلٌ غَیْْرُ صَالِحٍ‘</annotation> کے جملے کچھ اس طرح آپس میں پیوست ہیں کہ یہ فرض کرلیناکہ ان میں ایک <annotation lang="ar">’اِنَّہٗ‘</annotation> کا مرجع نوح کابیٹااوردوسرے کامرجع اس کے بجاے نوح کا کوئی عمل ہے، بہت زیادہ تکلف برتے بناممکن نہیں ہے۔ مزید یہ کہ اس صورت میں ایسامحسوس ہوتا ہے کہ پہلاجملہ ابھی اپنے تتمہ کا منتظر تھا اور ایک دم کوئی دوسری بات اس کے ساتھ جوڑدی گئی ہے۔ یہ کلام کا وہ عیب ہے جوقرآن کے ایک عام درجے کے طالب علم کے مزاج پر بھی گراں گزرتاہے۔</p>
			<p>دوم یہ کہ اس راے کے مطابق نوح علیہ السلام کے بارے میں جو نازیبابات فرض کرنی پڑتی ہے، وہ حسب نسب کی علت سے بھی بڑھ کرغلط ہے۔ وہ یہ کہ نوح جانتے بوجھتے ہوئے بھی کہ بیٹاعذاب کامستحق ہے، اس پرمتعجب ہیں اور اس سے بڑھ کریہ کہ متردد اورشکوہ کناں بھی ہیں۔ حالاں کہ ایک رسول کہ جس کومطاع بناکربھیجاجاتاہے، جس کی شہادت پرخداعذاب کواتارنے یانہ اتارنے کا فیصلہ کرتا ہے اور جس کو یہ منصب ہر طرح کی دنیوی آلایشوں اورعلائق سے پاک ہوکرنبھاناہوتاہے، اس کے بارے میں آخریہ کیسے مان لیا جائے کہ اس شہادت کی زدجب اس کے اپنے اہل پرپڑے گی تو اس کے سارے پیمانے بدل جائیں گے اورسب کچھ جذبات کی نذر ہو جائے گا؟</p>
			<p>سوم یہ کہ رسولوں کے اس عمومی رویے کے ساتھ ساتھ قرآن مجیدمیں خاص نوح علیہ السلام کے مزاج اور ان کی طبیعت کے بارے میں جو کچھ بیان ہوا ہے، اس کی موجودگی میں بھی یہ تسلیم نہیں کیاجاسکتاکہ ان پرشفقت پدری کا جذبہ غالب آگیا ہوگا۔ کیونکہ یہ نوح وہی ہیں، جواتمام حجت ہو جانے کے بعددین اورحق کی غیرت میں یہاں تک چلے گئے ہیں کہ خداسے دعاکرتے ہیں کہ <annotation lang="ar">’وَلَا تَزِدِ الظّٰلِمِیْنَ اِلَّا ضَلٰلاً‘</annotation> ۳؂ کہ ان ظالموں کی گمراہی میں اضافہ ہی کر۔ پھر کس دینی حمیت سے کہتے ہیں کہ <annotation lang="ar">’رَبِّ لَا تَذَرْ عَلَی الْاَرْضِ مِنَ الْکٰفِرِیْنَ دَیَّارًا‘</annotation> ۴؂ کہ پروردگار، ان منکروں میں سے تواب کسی کوزمین پرنہ چھوڑاور <annotation lang="ar">’وَلَا تَزِدِ الظّٰلِمِیْنَ اِلَّا تَبَارًا‘</annotation> ۵؂ کہ ان ظالموں کے لیے اب ان کی بربادی کے سواکسی چیزمیں اضافہ نہ کر۔ اب ان کے بارے میں کوئی کس طرح فرض کر لے کہ وہ محض اولادکی محبت میں ساڑھے نوسوسال کی دعوت اور اس کی بنیادیں، یوں منہدم یابے قدرکردیں گے؟۶؂</p>
			<p>اس واقعہ کی تیسری توجیہ آج کے بعض اہل علم کی طرف سے پیش کی گئی ہے۔ اس کے مطابق نوح علیہ السلام کا بیٹا منکر اور کافر نہ تھا۔ اس کاجرم صرف یہ تھا کہ وہ عذاب آجانے کے بعدقوم کوچھوڑکرنوح کے ساتھ کشتی میں سوار نہیں ہواجوکہ نجات کی بنیادی شرائط میں سے تھا۔ لیکن اس میں ایمان جوخود نجات کی بنیادی شرط ہے، بہرحال موجود تھا، اس لیے نوح کورنج ہوااورانھوں نے خداسے شکوہ کیا۔ اس پرانھیں متنبہ کردیاگیاکہ شرطوں کو پوراکیے بغیر کسی کے لیے بھی نجات مقدرنہیں ہوتی۔</p>
			<p>اس تاویل میں یہ مثبت کوشش ہوئی ہے کہ کسی طرح سیدنا نوح پراٹھنے والے اعتراضات کو کم کیا جائے تاکہ ان پر جاہلی عصبیتوں کااسیر ہونے یاایمان کے معاملے میں کسی کمزوری کی تہمت نہ آسکے۔ اس لحاظ سے یہ راے حددرجہ معقول محسوس ہوتی ہے۔ لیکن جب قرآن کے الفاظ اور اس کے سیاق پرنظرڈالی جائے تو اس راے پر بھی کچھ سوالات پیدا ہو جاتے ہیں جن کا جواب نہ ملے توعلم وعقل کاکسی طرح اطمینان نہیں ہوتا:</p>
			<p>پہلی بات یہ ہے کہ باپ اوربیٹے کے مکالمے کوسرسری ہی دیکھ لیا جائے تو یہ بات مان لینے کی رتی بھر گنجایش نہیں رہتی کہ بیٹے کے جواب کو اس شخص کا جواب سمجھ لیا جائے جس کے دل میں کچھ بھی ایمان موجود ہے۔ صاف معلوم ہوتا ہے کہ یہ جواب اُس شخص کاہے جوایمان سے بالکل تہی دامن اور اس موقع پرمسلسل تکذیب اورانکارکی ہٹ پرقائم ہے۔ نوح نہایت شفقت بھرے انداز میں جس میں انتہادرجے کی درمندی بھی جھلک رہی ہے، اس سے کہتے ہیں: <annotation lang="ar">’یٰبُنَیَّ ارْکَبْ مَّعَنَا وَلاَ تَکُنْ مَّعَ الْکٰفِرِیْنَ‘</annotation> بیٹا، آؤ ہمارے ساتھ سوارہوجاؤاوران منکروں کے ساتھ نہ رہو تو اس کی ڈھٹائی کا یہ عالم ہے کہ وہ اس نازک موقع پرباپ کی نصیحت کوپرِکاہ کی حیثیت نہیں دیتا اور اس پرخلوص دعوت کو یہ کہہ کرہوامیں اڑادیتاہے: <annotation lang="ar">’سَاٰوِیْٓ اِلٰی جَبَلٍ یَّعْصِمُنِیْ مِنَ الْمَآءِ‘</annotation> کشتی پرسوارہوناکیا ضروری ہے؟ میں ابھی پہاڑ پر چڑھ بیٹھوں گا اور اس طرح اس پانی سے بچ جاؤں گا۔ گویااس کے نزدیک یہ معاملہ نہ اسلام اور کفر کاہے اور نہ یہ خداکاعذاب ہی ہے، بس عام ساکوئی طوفان ہے جس سے بچنے کے لیے کوئی اونچی چٹان کفایت کرتی ہے۔ اس کی ایمان سے محرومی اس لیے بھی واضح ہے کہ جب باپ اوربیٹے کامکالمہ ختم ہوااوروہ غرقاب ہو گیا تو اس پراللہ نے <annotation lang="ar">’فَکَانَ مِنَ الْمُغْرَقِیْنَ‘</annotation> کے الفاظ کے ساتھ تبصرہ کیا۔ ظاہر ہے، ان الفاظ سے مرادمحض یہ نہیں ہے کہ وہ ڈوب جانے والوں میں شامل ہو گیا، بلکہ اس موقع کی رعایت سے ان کا مطلب سمجھاجائے تو وہ یہ ہے: وہ بھی انھی میں جاشامل ہواجواپنے کفراورانکارکی وجہ سے ڈوب مرے۔ اس سے بھی آگے بڑھ کرقرآن کااسلوب یہ بھی بتا دیتا ہے کہ اس کاکسی درجے میں مسلمان ہونا تو کجا، یہ آخری درجے کاکافرہے۔ یہ رسول کے اہل میں سے تھا، اس لیے دوسروں سے بڑھ کر اس کوہدایت کاطالب ہونا چاہیے تھا، مگر اس نے گھر میں موجودہدایت کی بے قدری کی اور اس کا منکر ہو گیا، حتیٰ کہ آخری وقت کی نصیحت کو بھی درخوراعتنانہ جانا۔ چنانچہ جب یہ ڈوب گیاتوحکم ہوا: <annotation lang="ar">’یٰٓاَرْضُ ابْلَعِیْ مَآءَ کِ وَیٰسَمَآءُ اَقْلِعِیْ‘</annotation>۔ اے زمین، اپناپانی نگل لے اوراے آسمان، تھم جا۔ گویایہ عذاب اصلاًآیاہی اس کے لیے تھا۔ یہ ڈوب مراتوعذاب بھی اپنے اختتام کوپہنچ گیااورکہہ دیا گیا: <annotation lang="ar">’بُعْدًا لِّلْقَوْمِ الظّٰلِمِیْنَ‘</annotation> ظالموں پر خدا کی پھٹکارہو۔</p>
			<p>دوسرایہ کہ قرآن نے <annotation lang="ar">’اِنَّہٗ عَمَلٌ غَیْْرُ صَالِحٍ‘</annotation> کے الفاظ استعمال کیے ہیں۔ اگربات یہی ہوتی کہ اس کو صرف کشتی میں نہ بیٹھنے کی وجہ سے عذاب ہوا تو اس کے لیے پھرموزوں ترین الفاظ یہ ہوتے: <annotation lang="ar">’اِنَّہٗ عَمِلَ غَیْْرَ صَالِحٍ‘</annotation> کہ اس کوہم نے اس لیے سزادی کہ اس نے ایک غلط کام کیا۔ لیکن قرآن نے یہاں فعل کے بجاے مصدراستعمال کیا ہے جس سے مقصوداس عمل میں مبالغہ لاناہے۔ چنانچہ اب اس کا ترجمہ یہ نہیں ہے کہ اس نے ایک غلط کام کیا تھا، بلکہ درست ترجمہ یہ ہے کہ یہ بہت بڑاغلط کارتھا۔</p>
			<p>تیسرایہ کہ اس راے سے سیدنانوح پرہونے والے کچھ اعتراضات تورفع ہو جاتے ہیں، مگران سے مختلف ایک اورسنگین اعتراض آن وارد ہوتا ہے۔ نوح پوری قوم کے لیے اِتمام حجت کاذریعہ ہیں، مگر اس راے کے مطابق تادمِ شکوہ انھیں معلوم نہیں ہے کہ خدا کے عذاب سے بچنے کی بنیادی شرطیں کیا ہیں۔ حتیٰ کہ یہ سارامعاملہ جب اپنے منطقی انجام کو پہنچ جاتا ہے تو کہیں اس وقت جاکراللہ اس کم علمی پر انھیں تنبیہ کرتے ہیں: <annotation lang="ar">’فَلاَ تَسْءَلْنِ مَا لَیْْسَ لَکَ بِہٖ عِلْمٌ‘</annotation>۔ دراں حالیکہ ہم جانتے ہیں کہ موعودہ عذاب اتنی ہلکی چیزنہیں ہوتاکہ اس کی بنیادی شرطیں واضح ہو جانے کے بغیراس کو اتار دیا جائے۔ یہ خداکاعذاب ہوتا ہے، اس لیے وہ خوداس کی براہ راست نگرانی کرتااوراس کے ہر ہر مرحلے کے بارے میں رسول کوہدایات دیتا ہے۔ رسول کی یہ منصبی ذمہ داری ہوتی ہے کہ وہ اس کے متعلق چیزوں کو کھول کرلوگوں کے سامنے بیان کر دے اور اس معاملے میں کوئی کسراٹھانہ رکھے۔ اس طرح جب حق پوری طرح واضح ہوجاتاہے اورمجرموں پرعذاب اترا چاہتا ہے تو اس سے پہلے مختلف طریقوں سے رسول کے ساتھیوں اورمخالفین کو علیحدہ کیا جاتا ہے۔ ان کوآپس میں ممیزکرنے کا یہ عمل بھی چونکہ بنیادی حیثیت رکھتا ہے، اس لیے اس کو بھی رسول بڑی تفصیل سے بیان کرتااوراس کے لیے جوعملی اقدامات کیے جا سکتے ہوں ان کوعمل میں لاتا ہے۔ چنانچہ سیدنا نوح کے بارے میں یہ بات فرض کرلیناکسی طرح ممکن نہیں ہے کہ ان کوآخروقت تک پتانہ ہو کہ کشتی میں سوارہونا نجات کی بنیادی شرط ہے۔ بلکہ قرآن کے الفاظ اس معاملے میں بالکل واضح ہیں کہ نوح علیہ السلام کوممیزکرنے کی اس شرط کاعلم تھااوراس کے مضمرات سے بھی وہ واقف تھے۔ یہی وجہ ہے کہ انھوں نے عذاب آنے سے پہلے اپنی دعا میں اپنے گھرکے حوالے سے اس کاذکرکیا تھا: <annotation lang="ar">’رَبِّ اغْفِرْ لِیْ وَلِوَالِدَیَّ وَلِمَنْ دَخَلَ بَیْْتِیَ مُؤْمِنًا‘</annotation> ۷؂ میرے مالک تو مجھے معاف فرما دے میرے ماں باپ کومعاف فرمادے، ان سب کومعاف فرمادے جومیرے گھر میں مومن ہو کر داخل ہو جائیں۔ یہی وجہ ہے کہ وہ کشتی میں سوارہوئے توفرمایا: <annotation lang="ar">’بِسْمِ اللّٰہِ مَجْرٖہَا وَمُرْسٰہَا اِنَّ رَبِّیْ لَغَفُوْرٌ رَّحِیْمٌ‘</annotation>۔ ۸؂ اس کشتی کا چلنا اور ٹھیرنا اللہ ہی کے نام سے ہے۔ میراپروردگاربخشنے والا ہے، اس کی شفقت ابدی ہے۔ گویا کشتی میں سوارہوناہی اب اللہ کی مغفرت اوررحمت کاذریعہ ہے۔ اسی لیے انھوں نے بیٹے سے کہا تھا: <annotation lang="ar">’ارْکَبْ مَّعَنَا وَلاَ تَکُنْ مَّعَ الْکٰفِرِیْنَ‘</annotation> کشتی میں آن بیٹھواوران کافروں کے ساتھ نہ رہو۔ اور اسی لیے انھوں نے فرمایا تھا: <annotation lang="ar">’لاَ عَاصِمَ الْیَوْمَ مِنْ اَمْرِ اللّٰہِ‘</annotation> کشتی میں بیٹھ جاؤ، وگرنہ کوئی اورچیزاللہ کے اس عذاب سے نہ بچاسکے گی۔</p>
			<p>یہ چندمسائل ہیں جن کی وجہ سے مذکورہ توجیہات پردل مطمئن نہیں ہوتا۔ سوہماری راے میں ان آیتوں کی ایک اور توجیہ ہو سکتی ہے جس سے یہ سوالات ختم ہو جاتے اورسب اعتراضات رفع ہو جاتے ہیں اوربات کچھ بن سی جاتی ہے۔ (وگرنہ حقیقی علم تواللہ ہی کے پاس ہے)۔</p>
			<p>ہمارے مطابق یہاں نوح کے بیٹے کی ولدیت زیربحث ہے نہ وہ حقیقت میں مسلمان یاپھرکھلاکافرہے اور نہ نوح کسی طورپراللہ سے شکوہ کناں ہی ہیں۔ پھراصل بات کیا ہے؟ سورۂ ھود اور قرآن کے دوسرے مقامات کی روشنی میں اس کی سادہ صورت یہ بنتی ہے:</p>
			<p>اتمام حجت ہو جانے کے بعد اللہ نے نوح کوکشتی بنانے کا حکم دیا۔ جب عذاب آپہنچاتوفرمایاکہ اس میں ایمان والوں کو سوار کرا لو اور اپنے گھروالوں کو بھی سوارکرالو، سواے ان کے جوکفرپرقائم ہیں اور اس لیے ان کے بارے میں فیصلہ ہوچکاہے۔ سونوح نے ایساہی کیا۔ جب کشتی ان کولے کر چل پڑی تو وہ کیادیکھتے ہیں کہ ان کابیٹا ان سے الگ ہو کر کھڑا ہے۔ یہ اس کو دعوت دیتے ہیں کہ وہ بھی اس کشتی میں سوار ہو جائے۔ لیکن وہ انکارکرتاہے اور نتیجتاً عذاب کی لپیٹ میں آکرغرق ہوجاتاہے۔ نوح جانتے ہیں کہ نجات کے لیے ایمان کے ساتھ ساتھ کشتی پر سوار ہونا بھی لازم تھا، اس لیے اس کے ڈوب جانے پر انھیں خداسے کوئی شکایت نہیں ہے اور نہ وہ اس کے سامنے شکوہ کناں ہوتے ہیں۔ البتہ جب عذاب تھم جاتا ہے اورکشتی کوہ جودی پرجاٹکتی ہے تو وہ اس کی اخروی نجات کے لیے بس دعا کرتے ہیں۔</p>
			<p>ان کی اس دعاکامحرک جس طرح شفقت پدری کاجذبہ ہے، اسی طرح ان کا یہ خیال ہے کہ وہ اُس مسلمان کے لیے دعاکررہے ہیں جوعذاب سے بچنے کی محض ایک شرط پوری نہ کر سکا۔ ان میں سے پہلی چیزقطعاً معیوب نہیں۔ یہ تودرمندی اورخیرخواہی کا وہ جذبہ ہے جوہراچھے انسان میں اپنی اولادکے لیے اورہرمسلمان داعی میں اپنے مخاطبین کے لیے ضرورپایاجاتاہے۔ اللہ کے ہاںیہ اس قدرپسندیدہ ہے کہ ابراہیمؑ  نے جب اپنے باپ کے لیے دعاکی تو اس نے <annotation lang="ar">’اِنَّ اِبْرٰہِیْمَ لَاَوَّاہٌ حَلِیْمٌ‘</annotation> ۹؂ کہہ کر اس جذبے کی تعریف کی۔ جہاں تک نوح کااُس ”مسلمان“ کے لیے دعا کرنا ہے جونجات کا ایک تقاضاپورانہ کرسکاتویہ بھی کچھ غلط نہیں۔ ہم دیکھتے ہیں کہ نبیؐ اکرم نے ان لوگوں کے لیے دعائیں کیں، جن کے سینوں کانفاق اب چھپی ہوئی چیزنہ رہا تھا۔ ابراہیمؑ  کا معاملہ اس سے بڑھ کریہ ہوا کہ وہ اپنے اس باپ کے لیے بھی خداسے درخواست کرتے ہیں، جوواضح طور پر کافر ہے۔ بلکہ سیدنا نوح کارویہ تو اس معاملے میں حددرجہ احتیاط پرمبنی ہے۔ اول تو وہ دعاکرنے ہی میں مترددنظرآتے ہیں، جیسا کہ <annotation lang="ar">’وَنَادٰی نُوْحٌ رَّبَّہٗ فَقَالَ رَبِّ</annotation>...‘ میں ’قَالَ‘ پر آنے والا حرف ’ف‘ بتا رہا ہے۔ وگرنہ یہ اس کے بغیر آتا، جیسا کہ حضرت زکریا علیہ السلام کی دعامیں آیا ہے: <annotation lang="ar">’اِذْ نَادٰی رَبَّہٗ نِدَآءً خَفِیًّا قَالَ رَبِّ</annotation>...‘۔ ۱۰؂ دوم یہ کہ انھوں نے کھلے لفظوں میں اس کے لیے کوئی سفارش نہیں کی۔ صرف یہ عرض کیا ہے کہ پروردگار، اس سے غلطی ضرورہوئی، مگروہ میرے مسلمان اہل میں سے تھا۔ پھر سارا معاملہ خدا کی طرف تفویض کرتے ہوئے کہا کہ بے شک، تیراوعدہ ہوکررہنے والاتھااورتوسب سے بڑھ کر فیصلہ کرنے والا ہے۔ غرض یہ کہ نوح کی یہ دعاصرف اس لیے ہے کہ وہ اپنے بیٹے کومسلمان خیال کر رہے ہیں، وگرنہ <annotation lang="ar">’وَلاَ تُخَاطِبْنِیْ فِی الَّذِیْنَ ظَلَمُوْا اِنَّہُمْ مُّغْرَقُوْنَ‘</annotation> ۱۱؂ کا حکم سابق اورنوح علیہ السلام کا طبعی مزاج، یہ دونوں تقاضا کرتے ہیں کہ وہ اس کے لیے بالکل دعانہ کریں، جیسا کہ انھوں نے اپنی بیوی سمیت کسی کافرکے لیے دعانہیں کی۔</p>
			<p>بہرحال، اللہ جوہرکھلی اورچھپی ہوئی بات کاعلم رکھتا ہے، اس نے نوح کوحقیقت حال بتاتے ہوئے کہا: <annotation lang="ar">’اِنَّہٗ لَیْْسَ مِنْ اَہْلِکَ اِنَّہٗ عَمَلٌ غَیْْرُ صَالِحٍ‘</annotation> کہ یہ تیرے مومن اہل میں سے نہیں تھا، یہ تونہایت نابکارتھا۔ یعنی تم اسے مسلمان سمجھ رہے ہو، حالاں کہ یہ مسلمان تھا اور نہ کھلاکافر، بلکہ یہ توایک منافق تھا۔ پھرانھیں اس دعاسے یہ کہہ کرروک دیا: ’فَلاَ تَسْءَلْنِ مَا لَیْْسَ لَکَ بِہٖ عِلْمٌ‘ چنانچہ جس بات کاتمھیں علم نہیں ہے، اس کے بارے میں مجھ سے دعانہ کرو۔ ۱۲؂</p>
			<p>اس کے بعد فرمایا: <annotation lang="ar">’اِنِّیْٓ اَعِظُکَ اَنْ تَکُوْنَ مِنَ الْجٰہِلِیْنَ‘</annotation> میں تجھے نصیحت کرتا ہوں کہ جذبات سے مغلوب ہو جانے والوں میں سے نہ ہو جانا۔ یہ جذبات اصل میں ان کے وہی پدری جذبات ہیں۔ ان سے بازرہنے کی نصیحت مطلق نہیں، بلکہ اس بنیادپرہے کہ حقیقت واضح ہو چکی ہے، اس لیے اب ان جذبات سے مغلوب نہ ہونا اور اس کے لیے دعابالکل نہ کرنا۔ نوح نے اسی رد عمل کااظہارکیا، جس طرح کے ردعمل کااظہارخداکے ایک برگزیدہ نبی کوکرناچاہیے تھا۔ ۱۳؂ انھوں نے اپنی اس دعاکوایک غلطی جانااور خداسے یہ کہہ کرالتجا کی:</p>
			<blockquote>
				<annotation lang="ar"><p>رَبِّ اِنِّیْٓ اَعُوْذُبِکَ اَنْ اَسْءَلَکَ مَا لَیْْسَ لِیْ بِہٖ عِلْمٌ وَاِلاَّ تَغْفِرْلِیْ وَتَرْحَمْنِیْٓ اَکُنْ مِّنَ الْخٰسِرِیْنَ.</p></annotation>
				<p>”پروردگار، میں تیری پناہ مانگتاہوں کہ تجھ سے کوئی ایسی چیزمانگوں جس کامجھے علم نہیں ہے۔ اور (جانتا ہوں کہ) اگر تو مجھے معاف نہ کرے گااورمجھ پررحم نہ فرمائے گا تومیں نامرادہوجاؤں گا۔“</p>
			</blockquote>
			<annotation lang="ar"><p>أللّٰھم أرنا الحق حقًا وارزقنا إتباعہ وأرنا الباطل باطلاً وارزقنا إجتنابہ۔</p></annotation>
		</section>
		<section>
			<p>۱؂ چنانچہ ابن عباسؓ کی یہ بات بالکل صحیح ہے کہ کبھی بھی کسی نبی کی عورت نے بدکاری نہیں کی۔ طبری ۱۵/ ۱۴۴۔</p>
			<p>۲؂ التحریم ۶۶: ۱۰۔</p>
			<p>۳؂ نوح ۷۱: ۲۴۔</p>
			<p>۴؂ نوح ۷۱: ۲۶۔</p>
			<p>۵؂ نوح ۷۱: ۲۸۔</p>
			<p>۶؂ دین کے معاملے میں نوح کے ا س مزاج کورسول اللہ نے بھی بیان فرمایا ہے جب بدرکے قیدیوں کے بارے میں حضرت عمرکی سخت راے پر ان کو نوح سے تشبیہ دی ہے۔ مسنداحمد ۶/ ۱۳۸۔</p>
			<p>۷؂ نوح ۷۱: ۲۸۔</p>
			<p>۸؂ ھود ۱۱: ۴۱۔</p>
			<p>۹؂ التوبہ ۹: ۱۱۴۔</p>
			<p>۱۰؂ مریم ۱۹: ۳۔ ۴۔</p>
			<p>۱۱؂ ھود ۱۱: ۳۷۔</p>
			<p>۱۲؂ ایساہی معاملہ تھوڑے سے فرق کے ساتھ نبی صلی اللہ علیہ وسلم کے ساتھ بھی ہوا۔ آپ نے اس طرح کے کچھ لوگوں کے لیے دعائیں کیں توآپ کو بھی یہ بتاکراس سے منع کردیاگیاکہ یہ لوگ اللہ اور اس کے رسول کے منکر ہیں۔ التوبہ ۹: ۸۴۔</p>
			<p>۱۳؂ جیسا کہ ابراہیم علیہ السلام پرجب واضح ہوگیاکہ ان کاباپ خداکادشمن ہے تو وہ اس سے بے تعلق ہو گئے۔ التوبہ ۹: ۱۱۴۔</p>
		</section>
	</body>
</document>