<document>
	<meta>
		<title>پاکستان میں فرقہ واریت اور ایران سعودی مخاصمت</title>
		<author>
			<name>حسن مجتبی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/14522/</link>
			<copyright-holder>آئی بی سی اردو</copyright-holder>
		</publication>
		<num-words>1324</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پاکستان میں ضیاء اور خطے میں افغانستان اور ایران میں یکے بعد دیگرے آنیوالی تبدیلیوں یا نام نہاد انقلابات نے آگ اور خون کا ایسا کھلواڑ کھیلا جس پر آخر کار دونوں ممالک ایران اور سعودی عرب کے درمیان ہونیوالی مخاصمت نے جلتی پر تیل کا کام دکھلایا ۔ یہ قصہ آج کا نہیں چاردہائيوں پر محیط ہے۔</p>
			<p>پر یہ قصہ کروٹن کے پتوں پر الطاف حسین کی تصویر دکھلائی دینے سے بہت پہلے کی بات ہے جب حیدرآباد کے ٹنڈو جہانیاں میں علم پر آیت اللہ خمینی کی شبیہ دکھائی دیتی بتائی گئی تھی جسے دیکھنے ایک ایرانی سفارتکار آیا تھا۔ پہلے ضیا آیا ، پھر ایران اور پھر افغانستان جس نے پوری دنیا کو جھنجھوڑ ڈالا۔ یہ بھٹو اور اس کی حکومت کے چل چلائو کے دن تھے جب نو ستاروں کی دائیں بازو کی تحریک ان کے خلاف زوروں پر تھی بھٹو اپنی حکومت بچانے سعودی عرب کے چکر کاٹ رہےتھے اور ملک پاکستان میں اس وقت کا سعودی سفیر ریاض الخطیب اپنی سرگرمیوں کے حوالے سے گویا "دسواں ستارہ" بنا ہوا تھا۔ عوام الناس کی قوت و پرواز تخیل کا کوئی جواب نہیں ہوتا۔ فوجی آمر ضیاء الحق کے دنوں میں سعودی بادشاہ شاہ خالد کا انتقال ہوا بھٹو جیل میں تھے اور ایک نواب کے قتل کا مقدمہ بھگت رہےتھے، ضیاء الحق شاہ خالد کی تدفین میں سعودی عرب گیا۔ بھٹو کے حامی کہتے " کاش اس موقع پر بھٹو ہوتا وہ شاہ خالد کی قبر میں اتر کر کھڑا ہو جاتا اور کہتا شاہ خالد کی جگہ پر مجھے دفن کرو۔" بھٹو نے خطے میں ظہور پذیر ہونے والی تبدیلیوں کے مدو جزر بھانپ لئے تھے اور انہوں نے اپنی کال کوٹھڑی سے اس وقت کے فرانسیسی صدر کو لکھا تھا اگر وہ ہوتے تو خطے میں ایسی تبدیلیاں کبھی ہونے نہ دیتے۔ مگر یہ ہو نہ سکا اب یہ عالم ہے۔</p>
			<p>ایران میں آنیوالی تبدیلی نے مشرق وسطیٰ میں خاص طور اور جنوبی اور مغربی ایشیا میں خاص طورایک سونامی کی سی کیفیت برپا کر دی۔ خاص طور پر شیوخ اور بادشاہ و مطلق العنان حکمرانوں کو اپنے اپنے عوام سے خطرہ رہنے لگا کہ کہیں آریا مہر جیسے دبنگ شہنشاہ کی پہلوی سلطنت کے زوال کی طرح ان کی بھی کھٹیا کھڑی نہ ہو جائے۔کیونکہ ہم نے دیکھا کہ انقلاب یہاں نہ گھوڑے ہاتھی پر چڑھ کر آیا تھا نہ گدھے پر اور نہ ہی ٹینکوں پر بلکہ عوام کے نچلے متوسط طبقات تھے بلکہ بعد میں فوج بھی ان کے ساتھ مل گئی تھی جو انقلاب لائے تھے۔ یہ اور بات ہے کہ عوام کا اقتدار اعلیٰ عوام اور باشعور لوگوں کے حوالے کرنے کے بجائے بازیگروں نے اپنی بچھائی ہوئی بساط کے مطابق کٹھ ملائوں کے حوالے کر دیا۔ برزنسکی نے ایرانی انقلاب پر اپنی کتاب میں لکھا ہے کہ کس طرح انہوں نے اس کے لئے پیرس میں آیت اللہ خمینی سے ابراہیم یزدی صادق قطب زادہ اور ان کے دیگر جلاوطنی ساتھیوں کے ساتھ مذاکرات کئے تھے۔ یعنی کہ ایک این آر او ایرانی ملائوں سے بھی کیا ہوا تھا۔ پھر آپ نے دیکھا کہ تہران کے ہر لیمپ پوسٹ پر پھانسیاں گڑی گئیں اور یہ ضرب المثل بنی کہ ایران میں ناشتے، ظہرانے اور عشایے میں کتنے مخالفین کے سر کھا ئےجاتے ہیں۔ ساوک کی جگہ انقلاب کے حامیوں نے لے لی۔ انہی دنوں میں میرے دوست حسن درس نے اپنی نظم میں کہا تھا:</p>
			<p>خانم گگوش کی تصویر کے فریم میں ایک ملک بند ہے</p>
			<p>جہاں کی سرحدوں میں جوانی منع ہے۔</p>
			<p>یہ وہ دن تھے جب ہمارے ہاں پاکستان میں ایرانی کیفے یا تو بند ہونے لگے تھے یا پھر کئیوں میں شہنشاہ ایران رضا شاہ پہلوی کی تصویر کے فریم کی جگہ پر آیت اللہ خمینی کی تصویر والے فریموں نے لے لی تھی اور اب کائونٹروں پر روضوں کیلئے چندے کی پیٹی بھی رکھی جانے لگی تھی۔ وگرنہ شہنشاہ ایران بھی ایک راسخ العقیدہ شیعہ مسلمان تھا۔ یہ وہ دن تھےجب بینظیر بھٹو قدرے ماڈریٹ ایرانی عالم ڈاکٹر علی شریعتی کی کتابیں اور ایران میں پلے بڑھے پاکستانی دانشور سروش عرفانی کے ایران پر لکھے مضامین پڑھنے لگی تھیں۔ لیکن ابھی پاکستان کی دیواروں پر کافر کافر کے نعروں کی سیاہی شروع نہیں ہوئی تھی۔فوجی آمر ضیاء الحق ایک بہت بڑی فلم تھا۔ بھٹو خاندان خاص طور پربینظیر بھٹو، اس کی پاکستان پیپلز پارٹی کے بعد اس کی ذات اور مطلق العنانی کو سب سے بڑا خطرہ وہ اپنے تئيں سمجھے بیٹھا تھا پاکستان میں دوسری بڑی مسلم مذہبی اقلیت شیعہ اور پڑوس فارس میں آنےوالی تبدیلی کو۔ دوسری طرف اس نے کابینہ اور کچن کابینہ و شوریٰ میں اسی عقیدے سے تعلق رکھنے والی شخصیات اپنے قریب رکھی ہوئی تھیں جن میں مصطفی گوکل، آقائے مرتضی پویا، علامہ نصیر الاجتہادی، فخر امام اور عابدہ حسین شامل تھے۔</p>
			<p>اسلام آبـاد میں شیعہ دینیات اور خمس و زکوۃ کے مطالبات پر سی ایم ایل اے یا چیف مارشل لاء ایڈمنسٹریٹر سیکرٹریٹ کا کچھ دن جاری گھیرائو ضیا اور اس کے ساجھے دار ٹولے کیلئے بہت بڑے خطرے کی گھنٹی نہیں گھنٹہ گھر تھا۔ ضیاء فوجی راج نے اسے لاٹھی اور گولی سے برتنے کا فیصلہ کیا (جیسے وہ ملتان کالونی مل سے لیکر سندھ، پنجاب و فاٹا تک کرتا آیا تھا) ۔ اسلام آباد سیکرٹریٹ کے دھرنا داروں کے خلاف کارروائی میں پولیس فائرنگ سے مارے جانیوالے ایک نوجوان کا تعلق کہیں اور سے نہیں بدقسمتی سے جنوبی پنجاب کے شور کوٹ سے تھا اور وہ جھنگ و شور کوٹ کی فرقہ وارانہ کشیدگی کے ایک کردار کا رشتہ دار تھا۔ کہتے ہیں اسلام آبـاد میں متعین ایک سفارتکار نے شورکوٹ کے اس مقتول نوجوان کے لواحقین سے تعزیت کی تھی۔ کوئی کہتا ہے کہ اس کی تدفین میں شرکت کی تھی۔ جھنگ اور شور کوٹ میں فرقہ وارانہ کشیدگی شروع ہو گئی۔ جھنگ کی تنگ گلیوں میں نویں دسویں جماعت کا ایک سنی نوجوان قتل کر دیا گیا۔ اب جھنگ اور شور کوٹ پاکستان میں فرقہ وارانہ کشیدگی کا منبع بنا۔ یہ سب کچھ جھنگ شورکوٹ ، آبپارے جدہ اور تہران سے شروع ہوا جس طرح کہتے ہیں کہ ایوب خان نے انیس سو ساٹھ کی دہائی میں خیرپور میرس کے خونریز فرقہ وارانہ فسادات سے اپنی آمرانہ حکومت کے باقی دس سال نکالے تھے اسی طرح جھنگ اور شورکوٹ سے شروع ہونیوالی فرقہ واریت کی آگ کو سارے ملک میں ہوا دیکر ضیاءاپنی آمریت کے گیارہویں سال تک پہنچا تھا کہ ان کا طیارہ "فضا میں پھٹ گیا"۔ لیکن ان کی موت کی وجہ کوئی شیعہ عالم عارف الحسینی کے قتل کا مکافات عمل کہتا ہے تو کوئی ان کے فضا میں پھٹ جانے والے طیارے سی ون تھرٹی کے پائلٹ مشہود بھائی کا تعلق ایک مذہبی مکتب فکر سے بتاتاہے۔ جتنی دریا میں لہریں اتنی باتیں۔</p>
			<p>ہاں مگر اب یہ تاریخ ہے کہ فرقہ وارانہ تشدد اور فسادات میں کہیںایران تو کہیں عرب ممالک کا ہاتھ نظر آتاہے ، وگرنہ کیسے جھنگ اور شور کوٹ کا پپو کمہار اور پاولی جھرولی، کہاں سلیم فوجی تو کہاں ذوالقرنین، کہاں ماسٹر منظور کہاں کالا پہلوان ! اس جنگ میں لاہور میں سینئر ایرانی قونصل جنرل صادق گنجی بھی قتل کر دیا گیا۔ حج اور زیارات کے اجتماعات بھی ایسی نعرے بازیوں کا مرکز بنے۔ نوے کی دہائی میں یہ عام بات تھی کہ مذکورہ سفارتخانوں کے اہل کار شام ہوتے ہی کراچی میں فٹ پاتھوں سے گزرنے والے نوجوانوں کو ان کی پسند کی شدت پسند فرقہ وارانہ تنظیم میں کام کرنے کی پیشکش کرتے نظر آتے۔ اب بھی ہوتا ہوگا کہ کسے خبر ہے۔ لیکن جو خبر ہے مجھے وہ یہ ہے کہ سندھ کے تھر اور دیگر مقامات پر کئی ایسے بھی مدرسے ہیں جوخلیجی ممالک کے پیسوں سے چلتے ہیں اور شکارپور شہر میں ایک مدرسے میں یہ تختی لگی ہوئی ہے کہ یہ مدرسہ فلاں شہزادے کے عطیے سے قائم کیا گیا ہے۔ لیکن کیا کسی نے جاننے کی کوشش کی ہے کہ جنوبی پنجاب اور سندھ میں راتوں رات کھڑے ہونے والے یہ مدارس اصل میں کن کن کا لعدم تنظیموں نے قائم کئے ہوئے ہیں! کیا عرب عجم کی وہ لڑائی جو چودہ سو سال میں حل نہ ہو سکی تھی اس کی جنگ کا ایک بڑا میدان پاکستان بھی بننے جا رہا ہے؟۔</p>
			<p>بشکریہ جنگ</p>
		</section>
	</body>
</document>
