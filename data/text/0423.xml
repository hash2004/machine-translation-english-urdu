<document>
	<meta>
		<title>مُلحد کا سوال: خدا کو کس نے بنایا؟ ( ۲ )</title>
		<author>
			<name>مجیب الحق حقی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11723/</link>
			<copyright-holder>آئی بی سی اردو</copyright-holder>
		</publication>
		<num-words>2787</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>مُلحد کا سوال: خدا کو کس نے بنایا؟ ( ۲ )</p>
			<p>حقیقتِ خالق : <annotation lang="en">Reality of the Creator</annotation></p>
			<p>انسان بظاہر لا محدود پیرائے میں سوچتا ہے لیکن یہ لا محدودیت بھی ذہن کا تخیّل ہے ۔ ہم کو یہ سمجھنا چاہیے کہ کائنات کا خالق اس کائناتی ماحول سے باہر ہے جبکہ اس کائناتی محدودیت سے آگے انسانی ذہن کی رسائی ممکن نہیں ہے۔اس کو یوں سمجھیں کہ مخلوق وقت اور مادّہ <annotation lang="en">Time &amp; Space</annotation> کے ماحول میں ہے جب کہ خالق منفی وقت اور منفی مادّہ کے ماحول میں ہے۔ جب ہم وقت کا منبع <annotation lang="en">origin</annotation> ہی نہیں سمجھ سکتے اور اس کی صحیح تعریف نہیں کر سکتے تو منفی وقت کو کیسے سمجھ سکتے ہیں۔منفی وقت یا ماوراء الوقت یا عدم کے حوالے سے ہمارا ماحول ایک دھوکہ یعنی <annotation lang="en">illusion</annotation> ہے۔</p>
			<p>ایک اور مثال سے بھی خالق یا خدا کو بآسانی سمجھا جا سکتا ہے۔ جیسا کہ جدید سائنسدانوں کا خیال ہے کہ کائنات میں کہیں ایک انتہائی ترقی یافتہ مخلوق موجود ہو سکتی ہے جو زمین پر حملہ آور بھی ہو سکتی ہے۔آئیں فرض کرتے ہیں کہ وہ مخلوق کسی اجنبی ساخت جیسے توانائی سے پھوٹی ہے ،عقل و شعور رکھتی ہے لیکن بائیولوجیکل اندھی ہے یعنی وہ کسی بھی خُلیاتی زندگی یا اس سے متعلّق کسی بھی چیز کو محسوس نہیں کر سکتی۔ اگر وہ زمین پر اترتی ہے تو وہ کیا دیکھے گی اور کیا نتائج اخذ کرے گی؟ وہ یہاں ایک نظام کو جاری اور ساری دیکھے گی، انسان کی بنائی ہوئی بیشمار ایجادات کو تجسس سے مشاہدہ کرے گی لیکن حیران ہوگی کہ یہ سب کیسے ہو رہا ہے۔ کیونکہ انسان اور حیوانی زندگی ان کے تخیّل سے ماورا ہے لہٰذا وہ اپنے مخصوص دائرہ تفکّر میں مشینی حرکات کو ریسرچ کے ذریعے علمی جواز مہیّا کرتی جائے گی۔ انسانی تخلیقات بھی فطرت <annotation lang="en">Nature</annotation> کا حصّہ بن جائیں گی مثلاًکارخانے، مواصلات، کمپیوٹر ، آئی فون، خلائی سیّارے اور خلائی لیب وغیرہ وغیرہ۔ اس کے ذہین دماغ کوئی نظریۂ ارتقاء یاکوئی اچھوتا علمی مفروضہ اپنے علوم کی روشنی میں سامنے لاتے رہیں گے اور حقیقت کی تلاش جاری رہے گی لیکن وہ انسان کی ماہیت نہ سمجھ پائیں گے۔ ان کے عقلمند یا دانشور اُس اجنبی زندگی کو تسلیم نہیں کر سکیں گے جو اس ماحول کے ایک حصّے پر قابض ہے اور تصرّف رکھتی ہے کیونکہ ان کے لیئے یہ غیر علمی یا غیر منطقی ہوگا جبکہ انسان ان کے دائرۂعلم سے باہر ایک حقیقت ہوگا۔</p>
			<p>مابعدالطبعیّاتی ماحول: <annotation lang="en">Metaphysical Era</annotation></p>
			<p>اگر ہم زندگی اور کائناتی نظام کا مطالعہ کریں تو ایک بات واضح طور پر سمجھ میں آتی ہے کہ یہ کائناتی نظامِ زندگی محض ایک سپر سائنس یا ماوراءِ سائنس <annotation lang="en">Para-Science</annotation> ہے اور اس میں موجود زندگی محض مختلف"حیوانی روبوٹ"ہیں جن کو اس ماحول میں رہنے کے لیے بنایا گیا ہے۔ ان مخلوقات میں انسان سب سے زیادہ ذہانت رکھتا ہے جسے ہم عقل کہتے ہیں۔ یہی عقل ہے جو اس حیرت انگیز علوم سے لبریز کائنات میں چھُپی معلومات ڈھونڈتی ہے اور طبعئی اورغیر طبعئی قوانین پرمبنی مختلف جہتوں کو عیاں کرتی ہے ۔ہم جو کچھ بھی علم حاصل کرتے ہیں وہ دراصل وہ معلومات ہیں جن کو ہمارا ذہن حواس کے ذریعے جذب کرتا ہے اور ہم اس کو قبول کرتے ہیں۔لیکن ہمارے حواس کی کارکردگی بھی محدود ہے کیونکہ ہم الیکڑومیگنیٹک <annotation lang="en">Electromagnetic</annotation> لہروں کو نہیں دیکھ سکتے نہ محسوس کرتے ہیں نہ ہی ایکسرے <annotation lang="en">X-Rays</annotation> ہمارے حواس کی گرفت میں آتی ہیں۔ ہماری آنکھ اور ہمارے کان محدود صلاحیت رکھتے ہیں مختصراً ہمارے حواس خمسہ کی کارکردگی لا محدود نہیں ہے۔ جو کچھ ہم دیکھتے ، سنتے اور محسوس کرتے ہیں وہ ہماری محدودذہنی استعداد پر ہی مبنی ہوتا ہے۔مابعدالطبعیّاتی <annotation lang="en">metaphysical</annotation> عوامل وہ ہوتے ہیں جن کو ہمارے حواس جذب نہیں کرپاتے ،بہر حال یہ بات بھی قابلِ ذکر ہے کہ سائنس کی ترقی سے غیر طبعئی عوامل طبعئی عوامل میں تبدیل بھی ہو رہے ہیں،جیسا کہ <annotation lang="en">X-Rays</annotation> اور دوسری لہریں <annotation lang="en">waves</annotation> جو ہمیشہ سے موجود ہیں لیکن انسان نے ان کو اب اپنے تجربات سے سمجھا اور قابو کیا۔ اس طرح بہت سے غیر طبعئی عَناصررفتہ رفتہ انسانی گرفت میں آتے جا رہے ہیں جنکا تصوّر بھی سوسال پہلے نہیں تھا۔ اس سے بہرحال یہ بات تو ثابت ہوتی ہے کہ مابعدالطّبعیاتی عوامل موجود تھے اورہیں اور وہ طبعئی عوامل کی شکل بھی اختیار کرتے رہیں گے کیونکہ انسان نے ان کو دریافت کیا بھی اور کرتابھی رہے گا ۔ یہ بات بھی ہے کہ انسان بہت سے مخفی عوامل کاانکار کر تارہا ہے یہاں تک کہ سائنس اس کے حق میں ثبوت لے آئی توعوام الناس نے ان کو قبول کرلیاجیسے کہ ریڈیائی لہریں وغیرہ۔</p>
			<p>اس بحث سے قطع نظریہ بات تو ثابت ہے کہ بہت سے انسان اس بات کے گواہ ہیں کہ ان کو کچھ ایسے تجربات ہوئے جو بظاہر طبعیّاتی سائنس قبول نہیں کرتی ۔ اس سے ایک نتیجہ یہ بھی اخذ ہو سکتا ہے کہ بہت کچھ ہمارے طرزِ فکراور یقین پر بھی منحصر ہے کہ ہم کیا سوچتے اور ہمارا ذہن کیا قبول کرتا ہے۔ اگر کوئی مابعدالطّبعیّات <annotation lang="en">metaphysics</annotation> پر یقین رکھتا ہے تو اس کا دماغ وہاں سے آنے والی سر سراہٹ کو محسوس اور قبول کرنا شروع کر دیتا ہے۔لیکن سب سے دلچسپ یہ نکتہ ہے کہ :</p>
			<p>خدا اور خیال : <annotation lang="en">God &amp; Thought</annotation></p>
			<p>اگر واقعئی سائنسی طور پر یہ درست ہے کہ ما بعدا لطّبعیّات <annotation lang="en">Metaphysics</annotation> کا وجود نہیں ہے تو پھر انسانی اعصاب اور شعورکو کبھی بھی مابعدالطّبعیاتی تجربہ نہیں ہونا چاہیے خواہ اس شخص کا کیسا بھی عقیدہ کیوں نہ ہوکیونکہ ارتقاء کے اصول کے مطابق فطری قوانین میں ایسا کیمیائی عمل یا قانون بھی تو موجود نہیں ہونا چاہیے جو ایسے خیالات کو پیدا کرے جن کا تعلق کسی عدم وجود سے ہومثلاً خدا،کیونکہ سائنس کے مطابق خیالات کا پیدا ہونامربوط کیمیائی عمل کا نتیجہ ہی ہوتا ہے۔ اب ذہنِ انسانی میں خدا کا تصّور بھی کسی نظام کے تحت ہی تو موجود ہے بلکہ یہ ایک فطری خیال ہے ۔ اگر یہ فطری نہیں تو خدا کا عقیدہ آفاقی <annotation lang="en">Universal</annotation> کیوں ہے؟ اور یہ ہے ہی کیوں؟</p>
			<p>لامحدودیت : <annotation lang="en">Infinity</annotation></p>
			<p>لفظ لا محدوددراصل ایک معذرت کا نام ہے یہ ہمارے تصّور کی اُس بے چارگی کامظہر ہے کہ جب انسانی ذہن کسی نمبر کو سمجھنے اور بتانے سے قاصر ہو جاتا ہے۔لفظ لامحدود مزید جستجو سے راہِ فرار کا جوازہے۔ کائنات میں ہر چیز اپنے حجم اور فاصلے کے حوالے سے لازماً ایک خاص عددرکھتی ہے،لیکن جب ہمارا ذہن اور دماغ اس کو صحیح طور پر سمجھنے سے قاصر ہوتا ہے تو اس کو لا محدود کہہ دیتا ہے۔ہر وہ چیز جس کو لامحدود کہا جاتا ہے یقیناًمحدود ہے کیونکہ یہ بھی ایک حقیقت ہے کہ ہر محسوس ہونے والی طبعئی و غیر طبعئی چیز ایک شکل اور جسم رکھتی ہے لیکن انسان خود ہی بے بس ہو کہ اس کو لامحدود کہتا ہے۔ گویا ہم کہہ سکتے ہیں کہ دراصل محدودیت ہمارے دماغ کی طبعئی دسترس کی حد ہے اور لامحدودیت اس سے ماوراء۔ اس طرح منطقی طور پراس کائناتی محدودیت سے پرے اور انسانی تخیّل سے ماوراء کچھ بھی ہو سکتا ہے اور اس کمزوری کو سامنے رکھتے ہوئے ہمارے پاس کوئی منطقی جوازنہیں ہے کہ ہم اس محدودیت سے آگے کسی وجود سے انکاری ہوں۔</p>
			<p>عدم یا لاشئے : <annotation lang="en">Nothingness</annotation></p>
			<p>ہم مادّے <annotation lang="en">matter</annotation> کے ماحول میں رہتے ہیں اس لئے فطری طور پرما دّے کی بنیادپر خالص طبعئی سوچ رکھتے ہیں لیکن ہمیں "لاشئے" <annotation lang="en">nothing</annotation> کی بھی تشریح کرنی چاہیے کہ وہ کیا ہو سکتی ہے۔ایسا ماحول جو منفی مادّی ہو، ایسا جداگانہ ماحول جو ہمارے ماحول کا الٹ ہو۔ گویا جو شئے نہیں وہ لا شئے یا منفی شئے <annotation lang="en">No-thing</annotation> ہوئی۔خلا کا عمومی تصوّر یہی ہے کہ وہاں کچھ نہیں ہوتا یعنی کوئی چیز نہیں ہوتی جبکہ سائنس کے مطابق مختلف توانائیاں ہر جگہ موجود ہوتی ہیں لہذاکائناتی خلاء بھی منفی مادّی ماحول نہیں ہے ۔ ہم کسی اجنبی ظہور <annotation lang="en">Alien Phenomenon</annotation> کوجو طبعئی نہ ہو اور جس کو ہم اپنی عقل سے نہ سمجھ سکیں منطقی طور پر لاشئے <annotation lang="en">no-thing</annotation> ہی کہیں گے کیونکہ ہم اُس ماحول کی ہئیت ترکیبی کو سمجھنے سے قاصر ہو نگے۔ اپنے شعور کی ان کم مائیگیوں <annotation lang="en">limitations</annotation> کو سمجھ کر اب ہم آگے بڑھتے ہیں۔</p>
			<p>خدا: <annotation lang="en">God</annotation></p>
			<p>جب ہم خالق، تخلیق اور مخلوق کی بات کرتے ہیں تو منطقی طور پر یہ سوال ضرور ذہن میں آتا ہے کہ جب سب کچھ خدا نے بنایا تو:</p>
			<p>۱۔ خدا کو کس نے بنایا؟</p>
			<p>۲۔ ہم خدا کو کیوں نہیں سمجھ سکتے؟</p>
			<p>۳۔ ہم خدا کوکس طرح سمجھ سکتے ہیں؟</p>
			<p>یہ سوالات فطری ہیں مگر ان کے انسان کو مطمئن کرنے والے جوابات مخاطب کی ذہنی اُپچ، <annotation lang="en">Mindset</annotation> اور علمی استعداد کے مطابق ہی ہوتے ہیں۔ ان تناظر میں یہ سائنسدانوں کی ذمّہ داری ہے کہ وہ بتائیں کہ خدا کیوں نہیں ہے جبکہ مذہب بتائے گا کہ خدا کیا ہے۔</p>
			<p>خدا کو سمجھنا: <annotation lang="en">Understanding God</annotation></p>
			<p>ہر مذہب ایک خالقِ کائنات کا تصوّر دیتا ہے۔تصّورِ خدا انسان کے ذہنوں میں ایک فطری حقیقت کی طرح جا گزیں ملتا ہے۔ خالق، مخلوق اور تخلیق کا تعلّق سمجھنے کے لیئے ہم ایک حقیقی سائنسی مثال کا سہارا لیتے ہیں جس کا تعلّق جدید روبوٹ سے ہے جن کا زمانہ تیزی سے آرہا ہے اور مصنوعی ذہانت <annotation lang="en">Artificial Intelligence</annotation> کابہت چرچا بھی ہے جو کہ روبوٹ کو ایک طرح کی مصنوعی عقل فراہم کرتی ہے۔ آیئے دیکھیں کہ جدید سائنس کیا کرنے جا رہی ہے</p>
			<p><annotation lang="en">The DREAM</annotation> : " <annotation lang="en">By mid-21st century, a team of fully autonomous humanoid robot soccer players shall win soccer game, complying with the official rule of the FIFA, against the winner of the most recent World Cup</annotation> ," <annotation lang="en">RoboCup organizers pledge on the competition's official website. Federation of international Robot-Soccer Association</annotation></p>
			<p>"اکّیسویں صدی کے وسط تک خود مُختارانسانی روبوٹ فٹبال ٹیم اُس وقت کی انسانی ورلڈ چیمپیئن ٹیم کو <annotation lang="en">FIFA</annotation> کے قوانین کے مطابق کھیلتے ہوئے شکست دیگی۔ روبوٹ کپ انتظامیہ کا اپنی ویب سائٹ پر دعویٰ ۔ <annotation type="url">http://www.robocup.org/about-robocup/objective/</annotation></p>
			<p>گویا آئندہ چند دہائیوں میں ایسا ہونے جا رہا ہے۔ذرا تصوّر کریں کہ انسانوں سے مقابلے کے دوران اُن خود مُختار روبوٹ کھلاڑیوں کی ذہنی کیفیّت کیا ہوگی۔ انسانوں سے مقابلے میں وہ ایک الیکٹرانک حصار میں ہی قید ہونگے، اُنکا سارا کھیل ایک خاص دائرے کے اندر ہی گردش کریگا جو گراؤنڈ تک محدود ہوگا۔ وہ انسانوں کی طرح کھیلیں گے، فاؤل بھی کریں گے اور گول بھی، انسانوں کی طرح خوش اور غمگین ہونگے وغیرہ وغیرہ، لیکن ارادے اور عمل کی آزادی کے باوجود وہ اپنی محدودیت کے ایک حصار میں ہی مقیّد رہینگے جس کا تعیّن ان کا پروگرامر کریگا۔ وہ صرف اُس کھیل کے ماحول کی حد تک ہر فیصلہ کر نے میں آزاد ہونگے! اب یہ پروگرامرز کا کمال ہوگا کہ وہ نے ان روبوٹ کے دماغ <annotation lang="en">brain chip</annotation> میں کس طرح کے خیالات کو جنم دیتے ہیں کہ وہ کامیابی و ناکامی اورجزا اور سزاکے معافی سمجھتے ہوئے جیت کو ایک مقصد بناتے ہوئے اور جائز اور ناجائز <annotation lang="en">fair &amp; foul</annotation> کی گرہوں میں الجھتے ہوئے جیت کے متلاشی ہونگے۔ ذرا غور کریں کہ حالانکہ یہ محض ایک کھیل ہوگایا محض ایک دھوکہ لیکن ان روبوٹ کے لیے ہر گز نہیں کیونکہ وہ جس ذہنی الیکٹرونک سانچے <annotation lang="en">Electronic Mindset</annotation> میں سوچ رہے ہیں ان کیلئے وہی حقیقت ہے۔ ان کے مقابل انسان تو ہونگے لیکن کھیل کے محدود دائرے میں روبوٹ ان کے ہم پلّہ ہونگے۔ہر روبوٹ ایک شخص <annotation lang="en">person</annotation> کی حیثیت سے مقابل ہوگا۔ اس طرح روبوٹ جن کو ایک خاص مصنوعی ذہانت دی گئی وہ اپنے ذہنی سانچے میں خودمختار ہو گئے ،کہ وہ جو چاہیں کریں کیونکہ وہ اپنی عقل کے ذریعے اپنے مقصد کے حصول کے لیے ہر عمل کرنے کے لیے آزاد ہیں۔وہ اپنے تئیں ایک وجود رکھتے ہیں۔ یعنی ان کا ذہن <annotation lang="en">brain</annotation> یہ تصوّر لیے ہوئے ہے کہ وہ متحرک ہستی ہیں اور وجود رکھتے ہیں۔</p>
			<p>تصوّرِ خدا کی تشریح: <annotation lang="en">Explaining God</annotation></p>
			<p>آئیے اِس مجوزّہ فٹبال کے کھیل کو بنیاد بنا کر آگے بڑھتے ہیں۔ اس کھیل میں حصہ لینے والا روبوٹ گراؤنڈ کے اندرمقابل انسانی کھلاڑیوں کے حوالے سے کھیل میں فیصلہ کرنے کا اختیار رکھے گالیکن اس گراؤنڈ کے باہر کے ماحول سے قطعاً بے خبر ہوگاکیونکہ وہ ماحول اُس کیلئے عدم <annotation lang="en">Nonexistence</annotation> ہے جسکااُس کو علم نہیں دیا جا رہا لیکن بہرحال ان کے پاس ایک طرح کی محدود سوچ اور اُس حوالے سے عمل کا اختیار تو ایک حقیقت ہی ہوگا۔اب غور کریں کہ وہ روبوٹ کھلاڑی جو کہ ایک کمپیوٹر ہی ہے لیکن اس کے پاس دانش اورارادہ،خواہ مصنوعی ہو،بالکل اسی طرح ہے جس طرح پروگرامر کے پاس، لیکن دونوں کے ارادے کے تناسب میں زمین اور آسمان کا فرق ہے۔ یعنی انسان کی قوّت روبوٹ کے مقابلے میں ہمیشہ لا محدود ہی رہے گی۔</p>
			<p>خیال کی حقیت : <annotation lang="en">Reality of Thoughts</annotation></p>
			<p>انسان روبوٹ کو جومصنوعی ذہانت <annotation lang="en">Artificial Intelligence</annotation> فراہم کرتا ہے وہ بھی سوفٹ وئر کا بھنور یامدارہے کہ روبوٹ کی یادداشت <annotation lang="en">Memory</annotation> او ر مصنوعی ذہانت انسان کی متعیّن کی ہوئی لہروں میں گردش کرتی ہے۔ روبوٹ کو کسی صورتِحال میں فیصلہ کرنیکی محدودآزادی ہوتی ہے ، وہ "صحیح یا غلط" <annotation lang="en">True or False</annotation> کی منطق پہ ماحول کا تجزیہ کر کے ہی کوئی فیصلہ کرتا ہے،کیونکہ پروگرام میں اس کی گُنجائش رکھی جاتی ہے۔ ہاں، لیکن پروگرامر کسی بھی مخصوص صورتِحال میں روبوٹ کے متوقّع عمل کو جان سکتا ہے کیونکہ اُسکا علم حاوی اور بہ نسبت روبوٹ کے لامحدود ہے، اس کو اپنے مرتّب کردہ پروگرام کے حوالے سے یہ معلوم رہے گا کہ کس عمل کے بعد کون سے اعمال یقینی، متوقّع یا غیر متوقّع <annotation lang="en">Random</annotation> ہونگے اور اس کا انحصار اُسکے علم کی قوّت و وسعت اور پروگرام پر گرفت پر ہی ہوگا۔ مصنوعی ذہانت روبوٹ کا محدود شعور ہے اُنکے لئے اُن کا ماحول اور وجود حقیقت ہے جبکہ انسانی دنیا میں وہ ماحول ایک فریب <annotation lang="en">illusion</annotation> ہی ہے۔ ان روبوٹ کے لئے ان کی سو چ سے باہر کی ہر چیز ان کے لیے <annotation lang="en">Infinity</annotation> یا لامحدودیت ہے۔ دراصل وہ ایک ذہنی قید خانہ میں ہیں جس کو ہم مشین لینگویج میں مرتّب پروگرام بھی کہہ سکتے ہیںیعنی پروگرامر نے ان کو ایک ماحول میں مقیّدکردیا ہے اور وہ اس سوفٹ وئیر سے باہر کچھ جان نہیں سکتے۔ وہ اپنے <annotation lang="en">Time and space</annotation> میں زندہ ہیں۔ مگر غور طلب نکتہ یہ ہے کہ کیا وہ روبوٹ اس پوزیشن میں ہونگے کہ جان سکیں کہ ان کا تخلیق کار کون ہے اور "در حقیقت" کیا ہے؟ کیا الیکٹرونک وجود سے اوپر کوئی طبعئی وجود ان کے خیال میں سرائیت کر سکتا ہے؟ فیصلہ آپ خود کر لیں۔ ہاں، یہ اسی وقت ممکن ہے جب پروگرامر اس ڈیٹا میں یہ اشارہ دے کہ میں تمہارا خالق ہوں۔</p>
			<p>خدا اور انسان: <annotation lang="en">God &amp; Human</annotation></p>
			<p>آئیے خدا اور انسان کے تعلّق کو ایک اور حسابی مثال سے سمجھنے کی کوشش کرتے ہیں۔ فرض کریں کہ انتہائی ذہین سُپر روبوٹ کے پاس مصنوعی ذہانت اگر ایک درجہ ہے تو اس کے پروگرامر انسان کی ذہانت 10 کروڑ ہے اس طرح نسبت 1:100Mکی بنے گی۔اگر ہم ریاضی کا اصول تناسب یہاں پر لاگوکریں اور روبوٹ کی ذہانت بڑھا کر 2 درجے کر دی جائے تو پروگرامر کی ذہانت بھی بڑھ کر 20 کروڑہو جائے گی۔ یعنی ہر دو صورتوں میں روبوٹ کے لیے انسانی ذہانت لامحدود ہے ۔اس تناسب کو اگر ہم بڑھاتے چلے جائیں یہاں تک کہ روبوٹ کا ذہنی معیاردس کروڑ یعنی انسان کے برابر کر دیا جائے تو اصول تناسب سے انسان کا معیار لامحدود ہو جائے گا یعنی 100 <annotation lang="en">M : (100M x 100M)= infinity</annotation> اس طرح اگر روبوٹ انسانی معیارِ ذہانت پر پہنچ بھی جائے پھر بھی وہ اپنے خالق پروگرامرکی ذہنی قوّت تک نہیں پہنچ سکے گا۔کیونکہ اگر انسانی تخلیق یعنی روبوٹ انسانی عقل کا خوگر بنتا ہے تو پھرانسان بھی اس کے لیے لا محدود ہو کر اس کا خدا بنتا ہے،</p>
			<p>بالکل اسی طرح انسان کے ذہن میں کسی خیال کی آمد یا اُسکا اُبھرنا ایک پُر اسرارنظام <annotation lang="en">Mysterious Phenomenon</annotation> ہے جس کو سائنس نے کیمیکل ری ایکشن کا شاخسانہ قرار دیا ہے، لیکن یہ خیالات پیدا ہی کیوں ہوتے ہیں اور اچھے یا بُرے خیال کیوں آتے ہیں اس کا جواب سائنس کے پاس نہیں۔ انسان متواتر آتے ہوئے مختلف خیالات اور ان سے منسلک حالات کی وجہ سے ہی مسلسل زندگی کے معاملات میں مصروف رہتا ہے۔یہ گزرتا ہواوقت ایک غیر طبعئی مدار یا بھنوَرہے جس میں دن اور رات کے چکّر میں انسان گھومتاہے با لکل اسی طرح جیسے روبوٹ اپنے الیکٹرونک مدار میں۔ اس مثال سے واضح ہو تا ہے کہ انسان جو خود ایک مخلوق ہے کسی طور پر بھی اپنے خالق کی حقیقت نہیں جان سکتاکہ جس طرح روبوٹ اتنا ہی جان سکتا ہے کہ جتنا اس کو علم دیا جائے۔</p>
			<p>خدا کا تصوّر ایک مربوط پلاننگ کے تحت ہی انسان کے خیال میں پیوست ہے ورنہ مادّہ پرستانہ نظریۂ حیات کی رُو سے جہاں فطرت ایک خود کار نظام! کے تحت رواں ہے اس خیال کا آنا ہی غیر منطقی اور غیر سائنسی ہے۔ ۔ کیا ہم ایک ایسی ہستی کا تصوّر کر سکتے ہیں کہ جو کائنات سے بھی کھرب ہا کھرب وسیع ہو۔ کیا ہم یہ یقین نہیں کر سکتے کہ انسانی شعور اور ارادے سے کھرب ہا کھرب وسیع کوئی ارادہ ہو؟ ہم کن بنیادوں پر ان مفروضات کو رد کریں گے؟</p>
			<p>" <annotation lang="en">Understanding The Divine Whispers</annotation> "</p>
			<p>کے اردو ورژن "خدائی سرگوشیاں"سے اقتباس</p>
		</section>
	</body>
</document>
