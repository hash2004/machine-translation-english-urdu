<document>
	<meta>
		<title>طبی دورے کے بعد وزیراعظم کی وطن واپسی</title>
		<author>
			<name>آئی بی سی اُردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/23282/</link>
			<copyright-holder>آئی بی سی اردو</copyright-holder>
		</publication>
		<num-words>306</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>اسلام آباد: وزیراعظم نواز شریف لندن میں طبی معائنے کے بعد وطن واپس پہنچ گئے ہیں، جس کے بعد ان کے وطن واپس نہ آنے سے متعلق افواہیں دم توڑ گئیں۔</p>
			<p>وزیراعظم کا طیارہ منگل کی شب اسلام آباد ایئرپورٹ پر لینڈ کر گیا۔</p>
			<p>اس سے قبل برطانیہ میں طبی معائنہ کروانے کے بعد اسلام آباد واپسی سے قبل لندن میں پاکستانی ٹی وی چینلز کے رپورٹرز سے بات کرتے ہوئے وزیر اعظم کا کہنا تھا کہ طبی ٹیسٹ کروالیے ہیں اور تمام ٹیسٹ درست ہیں۔</p>
			<p>نواز شریف نے کہا کہ پاناما لیکس کی تحقیقات ہونی چاہیے اور اس حوالے سے عدالتی کمیشن جلد تشکیل دے دیا جائے گا۔</p>
			<p>پاناما لیکس کی تحقیقات کے لیے کمیشن کے حوالے سے ان کا کہنا تھا کہ کمیشن جلد بن جائے گا، جبکہ وزیر داخلہ چوہدری نثار بھی بتا چکے ہیں کہ کمیشن سے متعلق کس کس سے رابطہ کیا گیا، کمیشن کے ٹرمز آف ریفرنس تیار کیے جانے چاہئیے جو ان باتوں کا بھی جائزہ لے، پاناما لیکس نے مجھ پر کوئی الزام نہیں لگایا۔</p>
			<p>پاکستان تحریک انصاف (پی ٹی آئی) پر تنقید کرتے ہوئے نواز شریف نے کہا کہ پاکستان کے عوام دھرنوں کی سیاست نہیں چاہتے، ملک کے حالات بہتر ہونے سے مزید ترقی ہو گی جبکہ دھرنا کرنے والوں کو بھی پاکستان کی ترقی و خوشحالی اتنی ہی عزیز ہو جتنی مجھے اور دیگر پاکستانیوں کو ہے۔</p>
			<p>سب جانتے ہیں کہ جب ذوالفقار علی بھٹو اقتدار میں آئے تو ہمارے خاندان کے کارخانے نیشنلائز کیے گئے۔</p>
			<p>تحریک انصاف کے چیئرمین عمران خان کو بلاواسطہ تنقید کا نشانہ بناتے ہوئے وزیر اعظم نے کہا کہ چند سیاست دان ابھی اتنے بالغ نہیں ہیں اور انہوں نے میں نہ مانوں کی رٹ لگائی ہوئی ہے حالانکہ اس طرح کی باتیں 90 کی دہائی میں دفن ہو گئی تھیں، جبکہ پہلے بھی الیکشن کے نتیجے کو نہیں مانا گیا تھا۔</p>
		</section>
	</body>
</document>
