<document>
	<meta>
		<title>کراچی:تحریک انصاف کی کرپشن مکاؤ مہم شروع</title>
		<author>
			<name>آئی بی سی اُردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/23941/</link>
			<copyright-holder>آئی بی سی اردو</copyright-holder>
		</publication>
		<num-words>539</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>کراچی: پاکستان تحریک انصاف (پی ٹی آئی) نے کراچی سے'کرپشن مکاؤ ملک بچاؤ' مہم شروع کر دی۔</p>
			<p>تحریک انصاف کے مرکزی رہنما شاہ محمود قریشی مہم آغاز کے لیے کراچی پہنچے تو جناح انٹرنیشنل ایئرپورٹ پر پی ٹی آئی کے کارکنوں کی بڑی تعداد نے استقبال کیا۔</p>
			<p>2 روز قبل اسلام آباد میں تحریک انصاف کے 20 ویں یوم تاسیس کی تقریب سے خطاب میں عمران خان نے کراچی سے انسداد کرپشن مہم شروع کرنے کا اعلان کیا تھا۔</p>
			<blockquote>
				<p>پی ٹی آئی کاسندھ میں انسدادکرپشن تحریک کا اعلان</p>
			</blockquote>
			<p>اس موقع پر میڈیا سے بات کرتے ہوئے شاہ محمود قریشی نے کہا کہ ملک کا خون نچوڑنے والوں کے خلاف علم بلند کرتے ہوئے تبدیلی کے سفر کا آغاز کر رہے ہیں۔</p>
			<p>مہم کے حوالے سے انہوں نےبتایا کہ سندھ کے عوام کو جگانے کے لیے 14 اضلاع میں جائیں گے۔</p>
			<p>ان کامزید کہنا تھا کہ عمران خان کی ہدایت پر کرپشن مٹاوُ ملک بچاو تحریک کا آغاز کر رہے ہیں۔</p>
			<p>وزیر اعظم کی جانب سے اعلان کردہ کمیشن پر ان کا کہنا تھا کہ پانامہ لیکس کے ٹی او آرز کو مسترد کرتے ہیں، ان لیکس میں وزیراعظم کے خاندان کا نام آیا ہے اس لیے ان سے اس کا آغاز کیا جائے۔</p>
			<p>شاہ محمود قریشی نے مزید کہا کہ کمیشن کے فیصلے کا کوئی وقت مقرر نہیں کیا گیا، کرپشن کے تانے بانے کو بیرون ملک سے ملتے ہیں اس میں خط لکھ کر حکومت مدد کرے، پانامہ کی حکومت تمام دستاویزات دینے کے لیے تیار ہے۔</p>
			<p>بعد ازاں پی ٹی آئی کی ریلی ایئرپورٹ سے قائد آباد پہنچی جہاں استقبالیہ تقریب ہوئی، ریلی کے شرکا گھارو کے راستے ٹھٹھہ روانہ ہوئے جبکہ سجاول روڈ اور گولارچی روڈ پر بھی استقبالیے جلسوں کا اہتمام کیا گیا تھا۔</p>
			<p>پی ٹی آئی کے سربراہ عمران خان سمیت دیگر اپوزیشن رہنماؤں نے وزیراعظم کے اہل خانہ کا نام پاناما لیکس میں آنے پر حکومت سے ان انکشافات کی تحقیقات کیلئے جوڈیشل کمیشن کے قیام کا مطالبہ کیا تھا، جس پر وزیراعظم نواز شریف نے قوم سے خطاب کے دوران کیمشن کے قیام کا اعلان کیا تھا۔</p>
			<p>تاہم بعد ازاں عمران خان سمیت دیگر اپوزیشن رہنماؤں نے وزیراعظم کے کمیشن کے اعلان کو مسترد کر دیا تھا۔</p>
			<blockquote>
				<p>پاناما لیکس پر وزیراعظم کا جوڈیشل کمیشن بنانے کا اعلان</p>
			</blockquote>
			<p>رواں ماہ کے آغاز میں آف شور ٹیکس کے حوالے سے کام کرنے والی پاناما کی مشہور لا فرم موزیک فانسیکا کی افشا ہونے والی انتہائی خفیہ دستاویزات سے پاکستان سمیت دنیا کی کئی طاقت ور اور سیاسی شخصیات کے مالی معاملات عیاں ہو گئے۔</p>
			<p>ان دستاویزات میں روس کے صدر ولادیمیر پوٹن، سعودی عرب کے فرمانروا، آئس لینڈ کے وزیر اعظم اور پاکستان کے وزیراعظم نواز شریف سمیت درجنوں حکمرانوں کے نام شامل تھے۔</p>
			<p>پاناما پیپرز کی جانب سے <annotation lang="en">International Consortium of Investigative Journalists</annotation> کی ویب سائٹ پر جاری ہونے والے اس ڈیٹا میں وزیراعظم نواز شریف کے اہل خانہ کی آف شور ہولڈنگز کا ذکر بھی موجود ہے۔</p>
			<p>ویب سائٹ پر موجود ڈیٹا کے مطابق، وزیراعظم کے بچوں مریم، حسن اور حسین 'کئی کمپنیوں کے مالکان یا پھر ان کی رقوم کی منتقلی کے مجاز تھے'۔</p>
			<p>موزیک فانسیکا کے نجی ڈیٹا بیس سے 2. 6 ٹیرا بائٹس پر مشتمل عام ہونے والی اس معلومات کو امریکی سفارتی مراسلوں سے بھی بڑا قرار دیا گیا ہے۔</p>
		</section>
	</body>
</document>
