<document>
	<meta>
		<title>تراویح کی اصل تعداد</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/3791/</link>
			<copyright-holder>آئی بی سی اردو</copyright-holder>
		</publication>
		<num-words>845</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ابراہیم پاشا</p>
			<p>۔ ۔ ۔ ۔ ۔ ۔</p>
			<p>"تراویح کی رکعتیں بیس ہی ہیں؟" "نہیں حضورؐ سے صرف آٹھ ہی ثابت ہیں۔"</p>
			<p>"حضرت عمرؓ کے دور میں صحابہؓ نے بیس رکعتیں جماعت کے ساتھ ادا کی تھیں' کیا انہوں نے غل</p>
			<p>ط کیا؟"</p>
			<p>"بیس کی دلیل کمزور ہے' ہم نے تو اپنے بزرگوں کو آٹھ پڑھتے ہی دیکھا ہے۔"</p>
			<p>"آٹھ کی دلیل کمزور ہے ہم تو بیس ہی پڑھیں گے۔"</p>
			<p>قاہرہ سے دور ایک گائوں کی مسجد میں ماہ رمضان کی ایک شب نمازیوں کے درمیان تکرار ہو رہی تھی۔ اس سے پہلے یہ کہ تکرار لڑائی تک پہنچتی' ایک اجنبی آدمی جو انہیں شکل و صورت سے علمی وجاہت کا حامل نظر آتا تھا اٹھا اور باآواز بلند کہنے لگا۔ "ایھا الاخوان! اجنبی کی آواز کی گھن گرج کچھ ایسی تھی کہ بحث کرنے والے اس کی طرف متوجہ ہونے لگے۔</p>
			<p>"میں تراویح کے مسئلہ پرآپ کی بحث کافی دیر سے سن رہا ہوں' مسجد میں شورو غل کرنا آداب مسجد کے خلاف ہے جبکہ آپ کی بحث جھگڑے اور لڑائی کی صورت اختیار کر چکی ہے۔ مسئلہ بجائے سلجھنے کے ا لجھتا جا رہا ہے۔ اگر آپ میرے دو سوالوں کا جواب دے دیں تو شاید مسئلہ سلجھ جائے۔ کیا آپ مجھے اس بات کی اجازت دیں گے؟"</p>
			<p>"جی جی آپ فرمائیے مسئلہ سلجھنا چاہیے۔" کئی آوازیں مختلف اطراف سے بلند ہوئیں۔</p>
			<p>"سوال یہ ہے۔" اجنبی نے لوگوں کو اپنی طرف متوجہ کرتے ہوئے کہا کہ "تراویح کا شرعی حکم کیا ہے؟ یعنی یہ فرض ہے سنت موکدہ ہے یا نفل ہے؟"</p>
			<p>"یہ نفل ہے' یہ نفل ہے۔" بیک وقت کئی آوازیں بلند ہوئیں۔</p>
			<p>"بہت خوب! اچھا! اب یہ بتایئے کہ اسلام میں مسلمانوں کے اتحاد و اتفاق اور اخوت و محبت کے بارے میں کیا حکم ہے۔ یہ فرض ہے یا نفل؟"</p>
			<p>"فرض ہے۔ فرض ہے۔" لوگوں نے جواب دیا۔</p>
			<p>"ایھا الاخوان! نفل وہ فعل ہے کہ اگر کسی وقت اسے نہ کیا جائے تو آدمی گناہ گار نہیں ہوتا جبکہ فرض وہ چیز ہے جس کے ضائع ہونے سے انسان گناہ گار ہوتا ہے۔" کیا میں نے صحیح کہا؟</p>
			<p>"جی بالکل ٹھیک۔" مجمع نے پوری توجہ سے جواب دیا۔</p>
			<p>"و اعتصموا بحبل اللہ جمعیاً و لا تفرقوا" کا ارشاد الٰہی ہمیں اس کی رسی کو مل کر مضبوطی سے تھامنے کا حکم دیتا ہے اور فرقہ فرقہ ہونے سے منع کرتا ہے کیونکہ جھگڑے اور تنازع سے مسلمانوں میں کم ہمتی پیدا ہوگی اور ان کی ہوا اکھڑ جائے گی۔"ولا تنازعوا فتفشلوا و تذھب ریحکم۔" تراویح نفل ہے۔اتحاد فرض ہے۔ اب آپ مجھے بتایئے کہ جو شخص ایک نفل کے قیام کے لیے مسلمانوں کے درمیان تفریق اور انتشار پیدا کرے ایسا شخص دین و ملت کا خیر خواہ ہوگا یا دشمن؟</p>
			<p>"دشمن! دشمن" پور ا مجمع بیک زبیان ہو کر بولا۔</p>
			<p>"تمہارا دشمن تمہارا اتحاد چاہتا ہے یا انتشار؟"</p>
			<p>"انتشار۔"</p>
			<p>"اب سوچئے کہ جو شخص حضور اکرمؐ کی امت میں انتشار پیدا کرنا چاہتا ہے، وہ حضوراکرمؐ کا صحیح پیروکار ہو سکتا ہے؟"</p>
			<p>"حضور اکرمؐ کا پیروکار نہیں' وہ دشمن کا ایجنٹ ہی ہو سکتا ہے۔" ایک نوجوان نے کھڑے ہو کر جذبات سے مغلوب آواز میں کہا۔</p>
			<p>"اب جو لوگ ایسا کام کریں تمہارا کام انہیں روکنا اور سمجھانا ہے یا ان کا ساتھ دینا ہے؟"</p>
			<p>"ہم انہیں روکیں گے؟"</p>
			<p>"تمہیں آٹھ اور بیس تراویح کا مسئلہ زیادہ عزیز ہے یا مسلمانوں کا اتحاد؟"</p>
			<p>"اتحاد، اتحاد۔"</p>
			<p>"ایھا الاخوان! اگر تم اتحاد چاہتے ہو تو اس کے لیے تمہیں تھوڑی سی قربانی دینا ہوگی۔ کیا تم یہ قربانی دو گے؟"</p>
			<p>"ہم ہر طرح کی قربانی دیں گے۔"</p>
			<p>"قربانی صرف اتنی ہے کہ تمہیں جس امام یا اپنی تحقیق پر اعتماد و اطمینان ہے' اس پر عمل کرو۔ دوسروں کو دلیل سے سمجھائو لیکن دوسرے کا بھی اس کی رائے اور تحقیق پر چلنے کا حق تسلیم کرو کیونکہ ہر مسلمان اپنے موقف کی سچائی کے ثبوت کے لیے قرآن و سنت سے ہی دلیل پیش کرتا ہے۔ کوئی انجیل یا تورات سے استد لال نہیں کرتا۔ تعبیر و تشریح میں اختلاف ہونا فطری امر ہے۔ فروعی مسائل میں جو جس رائے کو مناسب سمجھے' اس پر عمل کرے جبکہ دین کے بنیادی اور متفقہ مسائل کو عملی زندگی میں نافذ کرنے کیلئے تمام لوگ مل جل کر زور لگائیں۔ تمہارا دشمن انگریز ہو یا یہودی' وہ تم پر گولی چلاتے ہوئے یہ فرق نہیں کرے گا کہ فلاں شافعی ہے اور فلاں حنفی۔ فلاں آٹھ تراویح پڑھتا ہے اور فلاں بیس۔ اس کی نظر میں تمام کلمہ گو اس کے دشمن ہیں۔ اس کی کامیابی اس میں ہے کہ تمہیں آپس میں لڑائے رکھا۔ اس لیے آج ضرورت یہ ہے کہ ہم فروعی اختلافات سے بالاتر ہو کر کفر و ظلم کے خلاف متحد ہو جائیں اور خود کو صحیح مسلمان بنائیں۔"</p>
			<p>اجنبی کی تقریر ختم ہوئی تو لوگ کھڑے ہو کر انتہائی عقیدت و احترام کے ساتھ اسے ملنے لگے۔ گائوں کا ایک وجیہہ شخص جو اپنے لباس اور چہرے سے ایک متمول اور معزز آدمی دکھائی دیتا تھا' آگے بڑھا اور اس نے ا جنبی سے پوچھا: "میں آپ کی باتوں سے بہت متاثر ہوا' آپ اپنا تعارف کروائیں تو مہربانی ہوگی۔"</p>
			<p>"میرا نام حسن البنا ہے اور میں قاہرہ میں رہتا ہوں!!!</p>
		</section>
	</body>
</document>
