<document>
	<meta>
		<title>پنجاب کا 16 کھرب 81 ارب روپے کا بجٹ پیش</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/27756/</link>
			<copyright-holder>آئی بی سی اردو</copyright-holder>
		</publication>
		<num-words>500</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پنجاب کی وزیر خزانہ عائشہ غوث نےمالی سال 2016-17کا 16 کھرب 81 ارب روپے سے زائد کا صوبائی بجٹ پیش کر دیا ہے ،تنخواہوں میں 10 فیصد اضافے ، امپورٹڈ گاڑیوں کی خرید پر 6 فیصدجبکہ عمرے پر بھی ٹیکس عائد کرنے کی تجاویز پیش کی گئی ہیں۔</p>
			<p>صوبائی وزیر نے ایوان کو بتایا کہ ٹیکسوں کی مد میں 184 ارب 40 کروڑ روپے ،صوبائی ریونیو میں 280 ارب روپے کی آمدن متوقع ہے جبکہ 1 ہزار 39 ارب روپے وفاقی حکومت سے این ایف سی ایوارڈ کے تحت ملیں گےجبکہ رواں سال ترقیاتی بجٹ کا حجم 550 ارب روپے ہے، سوشل سیکٹرکے ترقیاتی کاموں کے لئے 169 ارب روپے مختص کئے ہیں، ترقیاتی منصوبوں کی تکمیل سے 5 لاکھ روزگار کے مواقع پیدا ہوں گے۔</p>
			<p>وزیر خزانہ کی تقریر کے دوران اپوزیشن شور شرابہ کرتی رہی، عائشہ غوث نے تقریر جاری رکھتے ہوئے ایوان کو بتایا کہ صوبائی اخراجات کی مد میں 31 ارب روپے مختص کئے ہیں،گزشتہ برس پنجاب حکومت نے مختلف منصوبوں میں 142 ارب روپے کی بچت کی، 27 اضلاع میں اراضی کا ریکارڈ کمپیوٹرائزڈ کیاجاچکاہے، اورنج لائن میٹروٹرین پراجیکٹ کے لئے 85 ارب روپے مختص کئے ہیں۔</p>
			<p>عائشہ غوث نے تقریر کے دوران اعلان کیا کہ خادم پنجاب کسان پیکچ کے لیے 50 ارب روپے رکھے جا رہے ہیں،کسانوں کے لئے کھاد کی قیمت میں کمی کر دی گئی ہے ،یوریا کی فی بوری پر 4 سو جبکہ ڈی اے پی کی فی بوری پر 3 سو رپے کم کردئیے گئے ہیں،رواں برس زراعت آبپاشی،لائیو اسٹاک،جنگلات ماہی پروری اور خوراک کیلئے بجٹ میں 47 فیصد اضافہ کیا گیا ہے۔</p>
			<p>عائشہ غوث نےبجٹ تقریر میں کہا کہ تعلیم صحت،زراعت،صاف پانی کی فراہمی امن و امان کیلئے 804 ارب مختص کرنے کا فیصلہ کیا گیا ہے،بھکر اور تونسہ شریف میں 4 مزید دانش اسکول قائم کیے جائیں گے،خصوصی تعلیم کے لیے ایک ارب روپے ،اعلیٰ تعلیم کے لیے 46 ارب 86 کروڑ روپے مختص کرنے کی تجویزہے۔</p>
			<p>عائشہ غوث کا کہنا تھا کہ تعلیم کے شعبے میں گزشتہ سال کی نسبت 47 فیصد اضافہ کیا گیا ہے ،صرف اسکول ایجوکیشن کے شعبے کے لئے 256 ارب روپے مختص کئے ہیں، 11 اضلاع میں دسویں جماعت کی طالبات کا وظیفہ 1 ہزار روپے مقرر کیا گیا ہے جبکہ صوبے کے 4 لاکھ ذہین بچوں کو لیپ ٹاپ فراہم کرنے کیلئے 6 ارب روپے رکھے گئے ہیں۔</p>
			<p>انہوں نے کہا کہ بجٹ میں پنجاب ایجوکیشن فاؤنڈیشن کیلئے 12 ارب روپےکی رقم مختص کرنے کی تجویز دی گئی ہے،انہوں نے مزید کہا کہ پرائمری اسکولوں میں 45 ہزاراضافی اساتذہ تعینات کیےجائیں گے،اس بات کو یقینی بنایا جاےگا کہ ہر پرائمری اسکول میں کم از کم 3 اساتذہ موجود ہوں۔</p>
			<p>صوبائی وزیر خزانہ کا مزید کہناتھاکہ اسکولوں کی اپ گریڈیشن کے لئے 50 ارب ،محکمہ آب پاشی کے لئے 41 ارب جبکہ صحت کے شعبے کے لئے 43 ارب 83 کروڑ روپے مختص کئے گئے ہیں،صوبے میں امن و عامہ کی صورتحال میں مزید بہتری کے لئے اس کے بجٹ میں 48 فیصد زائد رقم رکھی گئی ہے، صاف پانی کی فراہمی کے لیے مختص بجٹ 88 فیصد بڑھا دیا گیا۔</p>
		</section>
	</body>
</document>
