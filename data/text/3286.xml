<document>
	<meta>
		<title>افغانستان: پولیس افسر کے ہاتھوں 8 ساتھی قتل</title>
		<author>
			<name>آئی بی سی اُردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/26380/</link>
			<copyright-holder>آئی بی سی اردو</copyright-holder>
		</publication>
		<num-words>299</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>کابل: افغانستان کے جنوبی صوبے زابل میں ایک پولیس افسر نے چیک پوسٹ پر فائرنگ کر کے اپنے ہی 8 ساتھیوں کو ہلاک کر دیا۔</p>
			<p>خبر رساں ادارے ایسوسی ایٹڈ پریس (اے پی) کی ایک رپورٹ میں زابل کے ڈپٹی پولیس چیف غلام جلانی فارحانی کے حوالے سے کہا ہے کہ واقعے کے ذمہ دار پولیس اہلکار صوبائی دارالحکومت قلات سے فرار ہو گیا، اپنے ساتھ اسلحہ اور گاڑی بھی لے گیا ہے۔</p>
			<p>ادھرطالبان کے ترجمان قاری یوسف نے ایک جاری بیان میں کہا کہ واقعے کے پیچھے ان کا گروپ ملوث ہے، ان کا مزید کہنا تھا کہ 'فائرنگ کرنے والا اب ان کے ساتھ ہے'۔</p>
			<p>اس علاقہ کے ضلعی پولیس چیف شاہ محمد نے بتایا کہ صوبہ ارزگان کے ضلع دیھراود میں ایک پولیس اہلکار نے دو ساتھی اہلکاروں کو ذاتی رنجش کے باعث فائرنگ کر کے ہلاک کر دیا۔</p>
			<blockquote>
				<p>افغان مذاکراتی عمل: طالبان کی واپسی کیلئے اجلاس منعقد</p>
			</blockquote>
			<p>حالیہ کچھ عرصے میں افغان فورسز میں اس قسم کے واقعات میں اضافہ ہو گیا ہے، جس میں ملک کے بیشتر عسکری گروپ ملوث ہیں۔</p>
			<p>رواں ماہ کے آغاز میں صوبہ قندھار کی ایئرفیلڈ میں بین الاقوامی فوج کے اسٹیشن پر ایک افغان فوجی اہلکار نے دو ساتھی اہلکاروں کو ہلاک کر دیا تھا، دونوں مقتولین کا تعلق رومانیہ کی اسپیشل فورس سے تھا۔</p>
			<p>گذشتہ ستمبر میں جلال آباد کے مشرقی شہر میں ایک افغان فوجی نے ایک امریکی کو فائرنگ کر کے ہلاک کر دیا تھا، مذکورہ کارروائی کی ذمہ داری حزب اسلامی کے عسکری گروپ نے قبول کی تھی جو کہ حال ہی میں افغان حکومت کے ساتھ امن معاہدہ کرنے جا رہا ہے۔</p>
			<p>2014 کے دسمبر میں افغانستان سے نیٹو اور امریکی فوجیو کی بڑی تعداد کا انخلاء ہو گیا تھا تاہم یہاں مقامی فورسز کی تربیت اور انسداد دہشت گردی آپریشنز کے حوالے سے مدد فراہم کرنے کیلئے 13000 امریکی اور نیٹو فوجی موجود ہیں۔</p>
		</section>
	</body>
</document>
