<document>
	<meta>
		<title>"خیبر پختونخوا بلدیاتی انتخابات"</title>
		<author>
			<name>ٹیم آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/2668/</link>
			<copyright-holder>آئی بی سی اردو</copyright-holder>
		</publication>
		<num-words>1476</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>فرنود عالم</p>
			<p>آئی بی سی اردو</p>
			<p>اسلام آباد</p>
			<p>" عام انتخابات کے ہنگام پی ٹی آئی نے اپنے انتخابی دستور میں لکھا تھا "ایم این اے ایم پی اے کا کام صرف قانون سازی ہے۔ ترقیاتی امور بلد یا تی نمائندوں کا کام ہے۔" یہی وجہ ہے کہ کے پی اسمبلی کے نمائندوں کو ترقیاتی فنڈز نہیں ملے۔ نمائندوں نے کہا "جب تک بلدیاتی انتخابات نہیں ہو جاتے، تب تک تو فنڈز ہمیں جاری کر دیئے جائیں" اس پر عمران خان کا جواب تھا "نہیں، چاہے پانچ سال بعد ہی بلدیاتی انتخابات کیوں نہ ہوں، ایم پی اے کو فنڈ نہیں ملے گا" یہی وجہ تھی کہ گزشتہ برس صرف تعلیم صحت پولیس اور پٹوار خانے پہ کام ہوا اور ترقیاتی بجٹ واپس آگیا تھا۔ اس بات پہ تنقید بہت ہوئی، لیکن ایک بات طے شدہ ہے کہ وہ فنڈز عمران خان نے اپنی شادی پہ نہیں لگائے، بلکہ کمیشن کی نذر ہونے سے بچالیئے" اگر اسمبلی نمائندگان کا کام قانون سازی ہے، تو نمائندگان نے کیا پرا گریس دی اس باب میں ۔؟ سوال اچھا ہے ۔۔!!! کے پی کے اسمبلی نے ایک سال میں باقی تینوں صوبوں کے مقابلے میں سب سے زیادہ قانون سازی کی ۔ ان میں سب سے اہم ترین چار قوانین ایسے ہیں کہ، جو کسی دوسرے صوبے میں کسی بھی روایتی سیاسی جماعت کے ہوتے ہوئے پاس ہونا مشکل ہی نہیں بلکہ نا ممکن ہے۔ تو کیا اب بلدیاتی نمائندوں کو فنڈ ز ملیں گے۔؟ پہلے تو یہ بتا دوں کہ کے پی کے کا بلدیاتی نظام جس قدر منظم اور مربوط ہے، خود اس کی تشکیل بھی کسی دوسرے صوبے میں روایتی سیاست کے ہوتے ہوئے نا ممکن ہے۔ تیس فیصد فنڈز بلدیاتی نمائندوں کو ملنے ہیں، جو کہ نہایت جرات مندانہ فیصلہ ہے۔ مشرف دور کے اور اب کے پی بلدیاتی نظام میں فرق بہت ہے۔ ایک یہ کہ یہ سسٹم گاؤں کی سطح تک گیا ہے، جس میں نوجوانوں اور خواتین کو بطور خاص حصہ دیا گیا ہے۔ پھر یہ کہ ویلیج لیول تک فائنانس کمیٹیاں قائم کر دی گئی ہیں، جو فنڈز کے اجرا اور ترقیاتی امور پہ چیک رکھے گی۔ مشرف دور میں چیک کوئی نہیں تھا، بس جو عیاشی ایم پی اے کر رہا تھا اس میں نا ظم کو شراکت دار بنا دیا گیا۔ کیا آپ جانتے ہیں۔؟ خیبر پختونخوا کل آبادی کا تیرہ فیصد ہے۔ اس چھوٹے صوبے میں اٹھاسی ہزار لوگوں نے انتخابات میں حصہ لیا۔ جو نمائندے منتخب ہو نے جا رہے ہیں ان کی تعداد بیالیس ہزار سے متجاوز ہے۔ پنجاب کل آبادی کا کم وبیش پچپن فیصد ہے۔ یہاں اگر آج انتخابات کروادیئے جائیں تو منتخب نمائندوں کی تعداد پینتس ہزار سے بھی کم ہوگی۔ نہیں سمجھے ۔؟ اگر نہیں سمجھے تو رکیں مدنی چینل نہ دیکھیں، کیونکہ ابھی پارٹی چلے گی ٹِل سکس اِن دی مارننگ۔ !!! ایک کریڈٹ میں دے لوں۔ !! بلدیاتی نظام کی تشکیل و تخلیق میں کلیدی کردار جماعت اسلامی سے تعلق رکھنے والے وزیر بلدیات عنایت اللہ خان کا ہے۔ مجھے ہمیشہ اس شخص کی کمٹمنٹ، ڈیڈیکیشن، محنت، خلوص اور قابلیت پہ رشک رہا ہے۔ نام ونمود سے بے نیاز ہو کر صرف کام پہ توجہ مرکوز رکھتا ہے۔ بلاشبہ یہ جماعت اسلامی کی تربیت کا آئینہ دار ہے۔ گزشتہ ادوار میں وہ صحت اور تعلیم کے شعبوں میں اپنی صلاحیت منوا چکا ہے اور اب بلدیات کے پراجیکٹ میں بھی سر خرو ٹھہرا ہے۔ سر خرو ہی کیا ٹھہرا، اس نے ایک ایسے نظام کی بنیاد رکھ دی ہے جو مک و قوم کی تعمیر وترقی کیلئے ایک مثال بن جائے گا۔ اس کی سحر انگیزی کو دیکھ کر عمران خان نہ صرف یہ کہ متاثر ہوئے بلکہ ٹوئٹر پہ اس کی قابلیت کو سر عام سراہا۔ جو سوال آپ کے ذہن میں ہے اس کی طرف آرہا ہوں۔۔!! انتخابات میں اتنی دیر اس لیئے لگی کہ کے پی گورنمنٹ نے بائیو میٹرک سسٹم پہ ووٹنگ کا فیصلہ کیا، جسے الیکشن کمیشن نے مسترد کر دیا۔ وجہ پوچھی تو الیکشن کمیشن نے کہا "اس سسٹم کو ترتیب دینا پھر آپریٹ کرنا ہمارے بس کی بات نہیں ہے۔" عنایت اللہ خان نے کہا "سسٹم ہم تیار کر چکے ہیں، اگر آپ چاہیں تو انتخابات سے پہلے ایک پائلیٹ پراجیکٹ بھی کیا جا سکتا ہے۔" اس آفر کو بھی الیکشن کمیشن نے یہ کہ کر مسترد کر دیا کہ اس پہ باقی جماعتوں کا اتفاق رائے درکار ہوگا۔ فائنلی کے پی گور نمنٹ نے گزشتہ نومبر میں الیکشن کمیشن کو بذریعہ خط آگاہ کیا کہ انتخابات کا اعلان کر دیا جائے، ہم تیار ہیں۔ اب جا کر الیکشن کمیشن نے اعلان کیا۔ انتخابات کیسے ہوئے۔؟؟ انتخابات میں بدنظمی ہوئی، جو کہ سامنے کی بات ہے۔ دھاندلی بھی یہ رہی سامنے نظر آرہی ہے۔ دونوں معاملوں میں ذمہ داری پی ٹی آئی پہ عائد کرنا درست نہیں ہے۔ وجہ۔؟ دو وجوہات ہیں۔ ۱۔ جو شخص اس بات پہ اصرار کر رہا ہو کہ بائیو میٹرک سسٹم پہ ووٹنگ ہونی چاہیئے ، بھلا وہ دھاندلی کیوں کرے۔؟ دھاندلی وہ کرے جس نے بائیو میٹرک کو مسترد کیا۔ ۲۔عنایت اللہ خان کی سفارشات اور الیکشن کمیشن کی ڈیمانڈ پہ تمام انتطامی اختیارات الیکشن کمیشن کو سونپ دیئے گئے تھے۔ نہیں سمجھے۔؟ سمجھاتا ہوں۔ مثال دی جا رہی ہے عام انتخابات کی۔۔ ادھر، اک ذرا کان رکھیئے۔ عام انتخابات میں خود الیکشن کمیشن نے کہا کہ اختیارات ہمیں نہیں دیئے گئے۔۔ سچ بھی یہی تھا۔ ہے نا۔؟ اب پختونخوا کے بلدیاتی انتخابات کے معاملے میں الیکشن کمیشن ایک بار تو کہہ کر دکھا دے کہ ہمارے پاس اختیارات نہیں تھے۔ بالکل نہیں کہہ سکتا۔ اگلی بات۔۔!! دھاندلیوں اور بے ضابطگیوں کا کیا ہوگا۔؟ اور یہ کہ میاں افتخار کو کیا سیاسی انتقام کا نشانہ نہیں بنایا گیا۔؟ میری جان ایسا ہے کہ !!! وقار یونس نے سری کانت کو ایل بی ڈبلیو کیا۔ وقار نے بمع فیلڈرز کے زوردار اپیل کی اور ایمپائر نے آؤٹ دیدیا۔ سری کانت نے ری ایکشن سے ظاہر کیا کہ آؤٹ غلط ہے اور پویلین کو چل دیا۔ عمران امپائر کے پاس آیا، اور کہا "اس کو واپس بلا لو کیونکہ مطمئن نہیں ہے" امپائر نے سری کانت کو واپس بلالیا۔ سری کانت کریز کی طرف بڑھ رہا تھا کہ حیرت زدہ کمنٹیٹر نے کہا "یہ کرکٹ کی تاریخ کا پہلا واقعہ ہے۔" مگر کمنٹیٹر یہ نہیں جانتا تھا کہ تاریخ تو ابھی رقم ہونے جا رہی ہے۔ جانتے ہیں کیا ہوا۔؟ وقار نے ہی اگلی بال کی اور اسی بال پہ سری کانت کی تینوں وکٹیں اکھیڑ کر رکھ دیں۔ دھت تیری کی۔۔!!! چل نکل تیری تو میں۔ ایک اور سناؤں۔؟ یہ تو سن ہی لو یار، مزا آئے گا۔ نوے کے اوائل میں حیدر آباد میں انڈیا کے خلاف ٹیسٹ میچ جاری تھا۔ جاوید میانداد کھڑے تھے دو سو چھیاسی پہ۔ یہیں پہ عمران نے اننگ ڈیکلئیر کر دی اور میانداد سو کا ہندسہ عبور نہ کر سکے۔ کھلاڑی سب حیرت زدہ رہ گئے اور نا خوشگواری میانداد کی بدن بولی سے ظاہر تھی۔ اس بات پہ کامل ایک برس تک عالمی میڈیا تک میں عمران پہ تنقید ہوئی۔ جہاں بہت کچھ کہا گیا، وہاں اسے پروفیشنل جیلیسی بھی کہا گیا۔ عمران مگر خامو ش۔ تنقید کیا تھی۔؟ یہی نا کہ ایسے وقت پہ اننگ ختم کی گئی کہ میانداد کی سنچریوں میں اضافہ ہونے جا رہا تھا۔ بات آئی گئی ہو گئی۔ پانچ برس بعد وقت پلٹا۔ فیصل آباد میں سری لنکا کے خلاف ٹیسٹ میچ میں ہی عمران خان خود چھیانوے کے اسکور پہ کھڑے تھے۔ سینچری سے صرف چار رنز کی دوری پہ تھے۔ عمران خان نے چھیانوے رنز پہ ہی اننگ ڈیکلیئر کر کے ایسی عجیب وغریب تاریخ رقم کر دی کہ کرکٹ سا ئینس ہی سٹپٹا کر رہ گئی۔ حیدر آباد کا میچ ہو کہ فیصل آباد کا، دونوں پاکستان نے ہی جیتے۔ آج جاوید میانداد خود گواہی دیتے ہیں کہ "عمران نے ایسے تمام فیصلے افراد سے بالاتر ہو کر کیئے تھے، اور انہی فیصلوں نے ہمیشہ ٹیم کو سر خرو کیا"۔ آپ کہتے ہیں عمران خان کے پیچھے ورلڈ کپ ہے۔ ورلڈ کپ نہیں ہے میرے حضور، اقدار ہیں اقدار۔ یہ اسی کا اعزاز ہے کہ کرکٹ میں پہلی بار نیوٹرل ایمپائر متعارف کروائے۔ کہیں اور نہیں، پاکستان میں متعارف کرو ائے۔ وقت آئے گا، کہ ہم کہیں گے۔!!! ۱۔واہ۔ عمران نے تو تحقیقات بھی کروالیں پھر سے انتخابات بھی کروا لیئے۔ ۲۔ ہاں یار، میاں افتخار کی گرفتاری سیاسی انتقام نہیں تھا ویسے۔ آخری تجزیئے میں بس اتنا کہہ لینے دیں ۔۔!!! بھٹو کی موت اسی دن واقع ہوگی جس دن عمران خان زندہ رہنے کیلئے مرے گا۔ کرکٹ سے زیادہ اس کے احسانات سیاست پہ ہیں۔ ابھی دھول اڑی ہوئی اور بلا کا شور ہے۔ اسی لیئے نہ ہاتھ کو ہاتھ سجھائی دے رہا ہے اور نہ ہی کان پڑی آواز سنائی دیتی ہے۔ آپ مانیں گے، میں بھی مانوں گا، مگر عمران نہیں ہوگا۔ بس یہی ہے نا کہ دھاندلی ہوئی ہے۔؟ اگر عمران نے خود اپنے خلاف فیصلہ سنا کر شفاف تحقیقات کروادیں، تو کیا اسے داد دوگے۔؟ نہیں دو گے۔ کیوں۔؟ کیونکہ وہ زندہ ہے، اور ہم مردہ پرست ہیں۔</p>
		</section>
	</body>
</document>
