<document>
	<meta>
		<title>قصور:پولیس کی سرپرستی میں بچوں کے ساتھ جنسی درندگی نے پورے ملک کو ہلا دیا</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/5387/</link>
			<copyright-holder>آئی بی سی اردو</copyright-holder>
		</publication>
		<num-words>533</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>قصورمیں بچوں کے ساتھ جنسی زیادتی پاکستان  کا سب سے بڑا اسکینڈل  ہے،</p>
			<p>قصور کے علاقے گنڈا سنگھ والا میں ایک گینگ تقریبا دس سال سے بچوں کو نہ صرف جنسی زیادتی کا نشانہ بناتا ہے بلکہ ان کی ویڈیو بنا کر بچوں کے والدین کو بلیک میل بھی کر رہا ہے۔</p>
			<p>زیادتی کے شکار والدین سے بلیک میل کر کے لاکھوں روپے بھی بٹورے گئے۔تحقیقات سے اب تک 280 بچوں سے زیادتی کی 400 ویڈیوز منظر عام پر آئی ہیں۔گینگ میں 25 سے زائد لوگ شامل ہیں ۔</p>
			<p>پنجاب چائلڈ پروٹیکشن بیورو کی ہیڈ صبا صادق نے اس اسکینڈل کو بچوں سے زیادتی کا ملکی تاریخ کا سب سےبڑا اسکینڈل قرار دیا ہے ۔</p>
			<p>یہ واقعات خاموشی سے چلتے رہتے اگر قصور کے اہل علاقہ بچوں سے زیادتی پر گھروں سے باہر نہ نکلتے۔ واقعہ تب سامنے آیا جب گذشتہ ہفتے زیادتی کا شکار ایک بچے کے والدین اور اہل علاقہ نے احتجاجی مظاہرہ کیا اور پولیس کے عدم تعاون پر پولیس سے مڈبھیڑ ہو گئی ، اس تصادم میں پولیس آفیشلز سمیت متعدد افراد زخمی ہوئے ۔</p>
			<p>جب میڈيا کی نظر اس ایشو پر پڑی تو پتہ چلا کہ عرصہ دراز سے یہاں بچوں سے زيادتی کے واقعات ہو رہے ہيں ، نہ صرف بچوں سے زیادتی کی جاتی ہے بلکہ انہیں ایک دوسرے کے ساتھ بھی بدفعلی پر مجبور کیا جاتا ہے ، ان کی فلمیں بنائی جاتی ہيں اور پھر عزت کا</p>
			<p>بھر م رکھنے کے لیے ان کے والدین کو بلیک میل کیا جاتا ہے ۔</p>
			<p>کئی واقعات میں بچے خود بھی اپنے گھروں سے زیورات چوری کر کے ان بلیک میلرز کو دے چکے ہیں۔ایک متاثرہ بچے کی ماں نےبتایا کہ اس نے زیادتی کا شکار بچے کی ویڈیو ضائع کرنے کے لیے بلیک میلرز کو اپنا زیور بیچ کر چھ لاکھ روپے ادا کیے ۔</p>
			<p>ایک دس سالہ بچے کا کہنا ہے کہ وہ گن پوائنٹ پر ان کرمنلز کی زیادتی کا شکار ہوا۔</p>
			<p>ایک اور متاثرہ بچے کی ماں کا کہنا ہے اس گاؤں میں ہر بچہ ان کرمنلز کی زیادتی کا شکار ہو چکا ہے ۔</p>
			<p>ایک اور لڑکے کا کہنا ہے دو ہزار چھ میں جب وہ نو سال کا تھا تو اس گینگ کے ہتھے چڑھا اور زیادتی کا شکار ہوا ۔</p>
			<p>ایک اور دس سالہ بچی کے والدین کا کہنا تھا کہ ان کی بچی کو اسکول یونیفارم میں زيادتی کا نشانہ بنا کر فلمایا گیا پھر انہیں بلیک میل کر کے دس لاکھ روپے ہتھیائے گئے ، لیکن پھر اس گینگ نے ان کی بچی کی ویڈیو ضائع نہیں کی ۔</p>
			<p>ایک بچے نے بتایا کہ گینگ میں شامل شیرازی نامی شخص اسکائپ پر بیرون ملک کسی کو ویڈیو فراہم کرنے اور اس کے بدلے رقم کا کی بات کر رہا تھا ۔</p>
			<p>حیران اور افسوسناک بات یہ ہے کہ پنجاب حکومت اور پنجاب پولیس کے اعلیِ افسران کو اس سارے واقعے کا پہلے سے علم تھا  اور مسلم لیگ ن کا ایم پی اے ملک سعید اس سارے دھندے میں ملوث تھا</p>
			<p>شاید وزیر اعلیِ پنجاب اب میڈیا کے سامنے اپنی خطابت اور دکھی انداز میں بیٹھنے کی ایکٹنگ کریں تاہم اس قوم کو مزید بے وقوف نہیں بنایا جا سکتا ۔ ہو سکتا ہے کہ پنجاب حکومت جان بوجھ کر کمزور کیس بنا کر اپنے ایم پی اے کو بچا لے ۔</p>
		</section>
	</body>
</document>
