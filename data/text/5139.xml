<document>
	<meta>
		<title>دہشت گردی کا فروغ ، 102 مدارس سیل ،کالعدم تنظیموں کے ایک ار ب روپے منجمد</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9706/</link>
			<copyright-holder>آئی بی سی اردو</copyright-holder>
		</publication>
		<num-words>522</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>وزارت داخلہ کا کہنا ہے کہ دہشتگردی کے فروغ میں ملوث 102 مدارس کو سیل جبکہ کالعدم تنظیموں کے ایک ارب روپے منجمد کر لیئے گئے ہیں ۔</p>
			<p>تفصیلات کے مطابق بدھ کو وزارت خارجہ نے ایک تحریری جواب میں قومی اسمبلی کو بتایا ہے کہ اب تک 102 مدارس کو دہشت گردی اور انتہا پسندی کے فروغ میں ملوث ہونے پر بند کر دیا گیا ہے جبکہ کالعدم عسکری تنظیموں کے ایک ارب روپے کے اثاثہ جات منجمد کر دیئے گئے ہیں ۔</p>
			<p>پیپلز پارٹی کی رکن قومی اسمبلی شاہدہ رحمانی کی جانب سے اسمبلی میں اٹھائے گئے ایک سوال کے تحریری جواب میں چوہدری نثار علی خان نے کہا ہے کہ قانون نافذ کرنے والے اداروں نے دہشت گردی یا شدت پسندی کے پھیلا ﺅ میں ملوث مدارس کو سیل کر دیا ہے ۔</p>
			<p>جواب میں بتایا گیا ہے کہ رواں برس سکیورٹی اداروں نے سندھ میں 87 ،خیبر پختونخوا میں 13 جبکہ پنجاب میں 2 مدارس کووہاں پر زیرتعلیم طلبا کے کالعدم گروپوں سے روابط کا انکشاف ہونے پر سیل کیا ہے ۔</p>
			<p>علاوہ ازیں قانون نافذ کرنے والی ایجنسیوں نے 190 ایسے مدارس کا پتہ بھی چلایا ہے جنہیں بیرونی ممالک سے فنڈنگ کی جاتی ہے۔</p>
			<p>دہشتگردوں کی مالی معاونت روکنے کیلئے سٹیٹ بنک اب تک 126 ایسے اکاﺅنٹس منجمد کر چکا ہے جن کا تعلق کالعدم تنظیموںسے تھا ۔سکیورٹی اداروں نے بذریعہ ہنڈی یا حوالہ 251 اعشاریہ 2 ملین کیش وصول کیئے ہیں ۔</p>
			<p>چوہدری نثار کا کہنا تھا کہ دہشت گردی کی خلاف جنگ پر 118 ارب 40 کروڑ روپے خرچ ہو چکے ہیں ۔ڈاکٹر شیریں مزاری کے سوال کے جواب میں چوہدری نثار کا کہنا تھا کہ فاٹا میں سب سے زیادہ 68 ارب 50 کروڑ ،سند ھ میں 16 ارب 50 کروڑ ،کے پی کے میں 15 ارب ،پنجاب میں 13 ارب 40 کروڑ،بلوچستان میں 4 ارب 30 کروڑ،گلگت بلتستان میں 35 کروڑ 81 لاکھ جبکہ آزاد جموں و کشمیر میں سب سے کم 12 کروڑ 60 لاکھ روپے دہشتگردی کی خلاف جنگ میں خرچ ہوئے ہیں ۔</p>
			<p>حکومت نے 7923 افراد کو فورتھ شیڈول میں جبکہ 188 عسکریت پسندوں کو ایگزٹ کنٹرول لسٹ میں شامل کیا ہے ۔دو ہزار اکیاسی دہشت گردوں پر پابندی عائد کی ہے ۔اسی طرح حکومت نے دہشت گردی کے 1026 مقدمات درج کیئے جبکہ 230 دہشتگردوں کو گرفتار کیا گیا ہے۔</p>
			<p>حکومت نفرت انگیز تقاریر اور تحریروں کے خلاف سختی سے نبردآزماہے ،اس ضمن میں حکومت نے 1961 مذہبی رہنماﺅں کو گرفتار جبکہ 1893 مقدمات درج کیلئے گئے ہیں اور 826 کو سزائیں سنائی گئی ہیں ۔</p>
			<p>چوہدری نثار نے مزید بتایا کہ حکومت نے لاﺅڈ سپیکر کے غلط استعمال کے خلاف بھی کریک ڈاﺅن جاری کر رکھا ہے اور اس ضمن میں اب تک سات ہزار مقدمات درج کر کے 6855 افراد کو گرفتار کیا گیا ہے جن میں سے 1482 کو نفرت انگیز تقاریر کرنے پر سزائیں سنائی گئی ہیں ۔</p>
			<p>کراچی میں سرجیکل آپریشن کے دوران رینجرز نے 85000 سے زائد افراد کو گرفتار کی اہے جن میں سے 9570 مفرور ، 630 اشتہاری ، 1731 قاتل، 713 دہشت گرد ، 517 بھتہ خور اور اغوا کارشامل ہیں جبکہ سکیورٹی فورسز نے آپریشن کے دوران 15612 غیر قانونی ہتھیار بھی برآمد کیئے ہیں ۔</p>
		</section>
	</body>
</document>
