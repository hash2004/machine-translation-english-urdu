<document>
	<meta>
		<title>الطاف حسین برطانیہ میں بی بی سی کے خلاف مقد مہ کریں ۔ چودھری شجاعت</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/4217/</link>
			<copyright-holder>آئی بی سی اردو</copyright-holder>
		</publication>
		<num-words>284</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>وسیم شہزاد</p>
			<p>آئی بی سی اردو</p>
			<p>۔ ۔ ۔</p>
			<p>پاکستان مسلم لیگ کے صدر و سابق وزیراعظم چودھری شجاعت حسین نے کہا کہ ایم کیو ایم کے قائد الطاف حسین کو فوری طور پر برطانوی عدالت سے رجوع کرنا چاہئے جس طرح ہم نے لندن کے مؤقر اخبار "گارڈین" میں غلط خبر کی اشاعت پر دعویٰ دائر کر کے 1991ء میں جیتا تھا۔ وہ سرگودھا میں سابق رکن قومی اسمبلی غیاث میلہ کی نماز جنازہ کے بعد میڈیا سے گفت گو کر رہےتھے ۔</p>
			<p>انہوں نے کہا کہ گارڈین نے جو اہمیت میں کسی طور بی بی سی سے کم نہیں ہمارے خلاف بینک کے قرضے معاف کرانے کی جھوٹی خبر شائع کی تھی جس پر ہم نے برطانوی عدالت میں دعویٰ دائرکیا اور اخبار نے صفحہ اول پر اپنی ہی خبر کو غلط قرار دیتے ہوئے ہماری پوری فیملی سے معافی شائع کی تھی اور اسے مقدمہ کے تمام اخراجات ادا کرنا پڑے تھے۔</p>
			<p>چودھری شجاعت حسین نے کہا کہ نواز شریف کی وزارتِ عظمیٰ کے دوران ان کے اور اسحاق ڈار کے خلاف بی بی سی نے منی لانڈرنگ کرنے کی خبر چلائی تھی جس پر میں نے نواز شریف کو مشورہ دیا تھا کہ انہوں نے اگر منی لانڈرنگ نہیں کی تو میری طرح عدالت سے رجوع کریں لیکن انہوں نے میرا مشورہ نہ مانا اور عدالت میں نہیں گئے تھے۔</p>
			<p>چودھری شجاعت حسین نے کہا کہ اب میرا الطاف حسین کو مشورہ ہے کہ وہ اپنی بیگناہی ثابت کرنے کیلئے فوری طور پر بی بی سی کے خلاف دعویٰ دائر کریں تاکہ ان کے خلاف جو ابہام پیدا ہو رہا ہے وہ ختم ہو جائے کیونکہ بی بی سی کیلئے غلط خبر کو عدالت میں ثابت کرنا بہت مشکل ہو گا۔</p>
		</section>
	</body>
</document>
