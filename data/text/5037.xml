<document>
	<meta>
		<title>لاہورکے علاقے برکی میں آئل ڈپو میں آگ لگنے سے 5 افراد جھلس کر جاں بحق</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9300/</link>
			<copyright-holder>آئی بی سی اردو</copyright-holder>
		</publication>
		<num-words>238</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>برکی میں لوہا مارکیٹ کے آئل ڈپو میں آگ لگنے کے نتیجے میں 5 افراد جھلس کر جاں بحق اور  3 زخمی ہو گئے جب کہ وزیر اعلیٰ پنجاب نے واقعے کا نوٹس لے لیا۔</p>
			<p>لاہور کے علاقے برکی میں لوہا مارکیٹ کے قریب واقع آئل مارکیٹ میں میں اچانک آگ بھڑک اٹھی جس نے دیکھتے ہی دیکھتے پورے آئل ڈپو کو اپنی لپیٹ میں لے لیا اور اس کے نتیجے میں 3 افراد جاں بحق اور 5 زخمی ہو گئے جنہیں فوری طبی امداد کے لیے قریبی اسپتال منتقل کیا جا رہا تھا کہ 2 شدید زخمی راستے میں ہی دم توڑ گئے جب کہ زخمیوں میں سے ایک کی حالت بھی تشویشناک بتائی جا رہی ہے۔  واقعے میں جاں بحق ہونے والے 3 افراد کی شناخت عمران، ساگر اور عمران ولد فجرو کے نام سے ہوئی جب کہ دیگر 2 افراد کی لاشیں جھلسنے کے باعث ناقابل شناخت ہو گئیں۔</p>
			<p>آئل ڈپو میں آتشزدگی کے واقعے کے بعد فوری طور پر فائر فائٹرز کو طلب کر لیا گیا جب کہ ڈسٹرکٹ آفیسر ریسکیو کے  مطابق آئل ڈپو میں آگ بوائلر کی ٹینکی پھٹنے کی وجہ سے لگی جس پر قابو پانے کی کوشش کی جا رہی ہے۔</p>
			<p>دوسری جانب وزیر اعلیٰ پنجاب شہباز شریف نے واقعے میں انسانی جانوں کے ضیاع پر افسوس کا اظہار کیا ہے۔</p>
			<p>واضح رہے کہ گزشتہ دنوں بھی لاہور میں 4 منزلہ عمارت زمین بوس ہو گئی تھی جس کے نتیجے میں اب تک 50 سے زائد افراد جاں بحق ہو گئے تھے</p>
		</section>
	</body>
</document>
