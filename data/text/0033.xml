<document>
	<meta>
		<title>کلاسیکی اردو غزل میں تصورِ انسان</title>
		<author>
			<name>طارق محمود ہاشمی</name>
			<gender>Male</gender>
		</author>
		<publication>
			<name>Bunyad, Volume 4</name>
			<year>2013</year>
			<city>Lahore</city>
			<link>https://gcll.lums.edu.pk/sites/default/files/15_tariq_mahmud_hashmi_bunyad_2013.pdf</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<num-words>4504</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>اردو کے کلاسیکی شعراکا معاشرہ اُن افراد پر مشتمل تھا جنھوں نے نہ تو پاسکل سے خدا کے کھو جانے کی خبر سنی تھی اور نہ ہی اُس عہد کی فضا میں نٹشے کا ’خدا کی موت‘ کا اعلان گونجا تھا۔ یہ معاشرہ وکٹورین سائنس اور فکرِ مغرب کے زیرِ اثر خود مکتفی ہونے کے زعم میں مبتلا نہیں ہوا تھا بلکہ اس کے تمام رنج و راحت اور وسائل و مسائل خدا اور تصورِ تقدیر سے وابستہ تھے۔ سیدھے سادے الفاظ میں یہ معاشرہ ”خدا مرکز معاشرہ“ تھا۔</p>
			<p>اس معاشرے کی فکر کی بنیاد مذہب اور تصوف کے رجحانات تھے جن کی رو سے خالقِ ارض و سما خدا کی ذاتِ واحد ہے۔ حیاتِ انسانی فانی ہے، اور موت کے بعد ہم زندگی کا ایک نیا سفر شروع کریں گے جو اَبدی ہے۔ انسان اپنی موجودہ زندگی میں کیے جانے والے تمام اعمال و افعال کا حساب آخرت میں دے گا اور یہ خدائے رحیم کی رضا پر ہے کہ وہ انسان کو بخش دے یا اعمالِ بد کی سزا کے طور پر جہنم کے تاریک گڑھوں میں دھکیل دے۔ اس معاشرے میں انسان، کا ئنات اور خدا کا رشتہ ایک تسلیم شدہ رشتہ تھا۔ چناںچہ ہمارے اردو شعرا بھی مذہبی اور صوفیانہ عقائد کے زیرِ اثر ”زمین کی تکلیف اورجدائی کی کربناکی کا ذکر کرتے تھے۔ کیونکہ اُن کی نظر میں یہی ایک واحد طریقہ تھا جس کے زیرِ اثر آنے والی زندگی میں ہمارا نام نیک لوگوں میں شامل ہوسکتاہے۔ وہ لوگ زمین پر روتے تھے تاکہ بہشتوں میں اُن کی مسکراہٹ یقینی ہو۔ وہ زمانہ اعتقاد کا زمانہ تھا اور وہ بزرگ خوش قسمت تھے کیونکہ وہ سمجھتے تھے کہ اُن کا اعتقاد سچائی پر قائم ہے آنے والی یہ زندگی حقیقت ہے۔“</p>
			<p>یہ معاشرہ چونکہ خود مکتفی ہونے کے زعم میں مبتلا نہیں ہوا تھا لہٰذا انسان کے قدرو اختیار کا دائرہ بھی تنگ و محدود تھا۔ انسان اور کائنات کا ماضی خدانے ترتیب دیا تھا۔ حال میں بھی وہی کارساز ہے اور مستقبل کی تشکیل بھی وہی کرے گا۔ بقول ڈاکٹر تحسین فراقی:</p>
			<blockquote>
				<p>(انسان) کے بارے میں اس دنیا میں دوبڑے تصورات رائج رہے ہیں، ایک اُس کے مختار ہونے اور دوسرا مجبور محض ہونے کا۔ ہماری کلاسیکی اُردو شاعری بیشتر اس دوسرے تصور کی موید اور علمبردار رہی ہے۔</p>
			</blockquote>
			<p>ان شعرا کے نزدیک انسان نیابتِ الٰہی کے منصب پر فائز، خدا کی تخلیق کا سرتاج اور اشرف المخلوقات ہے۔ انسان کا وجود کائنات کا مظہر ہے اور وہ ایک کون الصغیر ہے۔ اُس کے وجود میں ایک شمعِ اُمید روشن رہتی تھی۔ بلکہ نیابتِ الٰہی اور اشرف المخلوقات کا تصور اُس کے اندر ایک الوہی طاقت کو بھی اُ بھارتاہے۔ </p>
			<p>ولیؔ ایک جمال پرست شاعر ہیں جو کائنات کے جمال میں سرمست رہتے ہیں۔ اُن کی شاعری کاتشبیہاتی نظام اس بات کی دلیل ہے کہ اُن کی شاعری کی بنیادی قدرحُسن ہے۔</p>
			<blockquote>
				<verse>
					حسن تھا پردئہ تجرید میں سب سوں آزاد
					طالبِ عشق ہوا صورتِ انسان میں آ
				</verse>
			</blockquote>
			<p>ولیؔ کا یہ شعر اُس عربی قول کی طرف دھیان دلاتا ہے جس میں خدا نے خود کو ایک خزانہ مخفی قرار دیتے ہوئے تخلیق کائنات کو اپنی ذات کا اظہار قرار دیا۔ ولیؔ کے نزدیک انسان کائنات کے بارے میں بحث و تکرار کرتا ہے۔ لیکن موجودات کی حقیقت کا ادراک نہیں کر سکتا۔ وہ نہیں جانتا کہ اُس کے وجود کی اصل کیا ہے۔</p>
			<blockquote>
				<verse>
					اے بلبلِ زباں تو نہ کر اختیار بحث
					ہے باغِ دہر میں گلِ آتش بہار بحث
					______
					اُن نے پایا ہے منزلِ مقصود 
					عشق جس کا ہے ہادی و رہبر
				</verse>
			</blockquote>
			<p>لہٰذا انسان کو ترکِ علائق کر کے عشق کی راہ پر گامزن ہونا چاہیے کیونکہ دل کی راہ وہ راہ ہے جو انسان کو اس کی حقیقت سے آشنا کرتی ہے۔ انسان خارجی کائنات کی بجائے اپنی داخلی کائنات کے مشاہدے سے اپنی حقیقت کا ادراک جلد کر سکتا ہے۔ اس لیے انسان کو اپنی ذات کا عرفان ہونا چاہیے۔ اور یہ عرفان بے خودی کی راہ سے حاصل ہوتا ہے۔</p>
			<blockquote>
				<verse>
					دیکھاہے یک نگہ میں حقیقت کے ملک کوں
					جب بے خودی کی راہ میں دل نے سفرکیا
				</verse>
			</blockquote>
			<p>اور اسی راہ ہی سے انسان خود آگاہ ہونے کے ساتھ ساتھ خدا آگاہ بھی ہو جاتا ہے۔</p>
			<blockquote>
				<verse>
					سیر صحرا کی تو نہ کر ہرگز
					دل کے صحرا میں گر خدا پایا
				</verse>
			</blockquote>
			<p>میرؔ کے ناقدین کا خیال ہے کہ اُن کے کلام میں ”بلندش بغایت بلند اور پستش بغایت پست“ کی صورت نظر آتی ہے۔ لیکن یہی وہ خوبی ہے جو کلامِ میر میں ایک پورے انسان کو تشکیل دیتی ہے اور میرؔ نے اپنی شاعری میں انسان کی وہ شکل بھی دکھائی ہے کہ جہاں مسجودِ ملائک ہے اور اُس کی ”شانِ ارفع“ ہے۔ لیکن دوسری طرف وہ انسان بھی نظرآتا ہے جو ”اسفل سافلین“ ہے۔ دراصل یہ دونوں حالتیں انسان کی فطرت کا حصہ ہیں۔ محمد حسن عسکری کے خیال میں:</p>
			<blockquote>
				<p>(میرکے کلام میں) ہم زندگی کے صرف چند تجربات (خصوصاً لطیف تجربات) سے دوچار نہیں ہوتے بلکہ اُس کی شاعری میں ہمیں پوری زندگی ملتی ہے اور اپنے سارے تنوع اور تضاد، رفعتوں اور پستیوں، قوتوں اور مجبوریوں سمیت فکرِ محض کو شاعری میں سمونا بھی بڑی مشکل بات ہے۔</p>
			</blockquote>
			<p>لیکن میرؔ جو ساری زندگی ”نامرادانہ زیست“ کرتا رہا۔ اس مشکل گِرہ کو بھی کھولتا رہا اور بقول سلیم احمد ”میرؔ کے انسان کا کمال یہ ہے کہ لطافت و کثافت اس طرح گلے مل رہے ہیں کہ دونوں کا تعین باقی نہیں رہا۔ میرؔ کے عاشق کے روپ میں انسان کی یہ تصویر اب تک اردو شاعری کی معراج ہے۔“</p>
			<p>اگرچہ میرؔ انسان کی اول الذکر حیثیت کو پسند اور ثانی الذکر کو ناپسند کرتے ہیں لیکن وہ اس بات کا بھی احساس رکھتے ہیں کہ اگر انسان اپنے اندر کے اس تضاد کو ختم کر دے تو وہ انسان، انسان نہیں رہ جاتا بلکہ خدا بن جاتا ہے۔ اور شاید طبعِ میرؔ کو یہ گوارا بھی نہیں۔ اس لیے میرؔ اس تضاد کی نفی نہیں کرتے بلکہ اس کا اقرار نہایت عمدہ پیراے میں یوں بیان کرتے ہیں۔</p>
			<blockquote>
				<verse>
					کفر کچھ چاہیے اسلام کی رونق کے لیے
					حسن زنّار ہے تسبیح سلیمانی کا
				</verse>
			</blockquote>
			<p>میرؔ کا واعظ پر طنز بھی اس لیے ہے کہ وہ شبانہ روز عبادت سے فرشتہ بن گیا ہے لیکن انسان نہیں بن سکا۔</p>
			<blockquote>
				<verse>
					ہم نے یہ مانا کہ واعظ ہے ملک
					آدمی ہونا بہت مشکل ہے میاں
				</verse>
			</blockquote>
			<p>میرؔ انسان کے اس داخلی تضاد کو تسلیم کرتے ہوئے انسان کی عظمت کے ترانے گاتے ہیں۔ اُن کے نزدیک حضرتِ انسان کو جو تقدس اُس ذاتِ قدوس سے ملا ہے وہ ملک کو ملکیت کے باوجود نہیں مل سکا۔ بلکہ روح القدس انسان کا ایک ادنیٰ دربان ہے۔ یہ کائنات انسان سے پہلے ایک ایسا آئینہ تھا جو قابلِ دیدار نہ تھا لہٰذا انسان مقصودِ کائنات ہے۔ انسان کائنات میں سب سے زیادہ ذمہ دار مخلوق ہے اور اُس کے کاندھوں پر ایسا بوجھ لاداگیا جو دیگر موجودات کے بس کی بات نہیں۔</p>
			<blockquote>
				<verse>
					یہ مشتِ خاک یعنی انسان ہی ہے روکش 
					ورنہ اُٹھائی کن نے اِس آسماں کی ٹکر
				</verse>
			</blockquote>
			<p>یہی احساسِ ذمہ داری ہے جس سے میرؔ ناکامیوں سے کام لینے کا ہنر جانتے ہیں بلکہ زندگی کا قرینہ بھی یہی ہے کہ نامردانہ زیست کی جائے۔ لیکن میرؔ کا انسان زندگی میں جس چیز کو سب سے زیادہ عزیز رکھتا ہے وہ غم اور غم اُٹھانے کا حوصلہ ہے۔ میرؔ کا انسان غم کو زندگی کی مستقل قدر خیال کرتا ہے اور اس مستقل اور عظیم قدر کی پہچان اُس جذبہ سے ہوتی ہے جسے عشق کہتے ہیں۔ یہ عشق ہی ہے جس نے اس کائنات کو منور کیا ہے۔ عشق نہ ہوتا تو کائنات کا ظہور بھی نہیں ہوتا۔ اس عشق کی ہمہ گیری اور وسعت کا اندازہ میرؔ کی غزلیات کے ساتھ ساتھ مثنویات سے ہوتا ہے۔ شبیہہ الحسن نو نہروی کا یہ بیان کچھ ایسا مبالغہ بھی نہیں کہ:</p>
			<blockquote>
				<p>میرؔ کے عشق میں جوشدت اور ہمہ گیری ملتی ہے وہ اردو زبان کے کسی دوسرے شاعر کے حصہ میں نہیں آئی۔</p>
			</blockquote>
			<p>میرؔ کی شاعری میں انسان اپنی تمام تر آلائشوں کے باوجود کائنات میں ارفع مقام کا حامل ہے اور اس کا جذبۂ عشق اُس میں ایسا حوصلہ پیدا کرتا ہے جو اسے اس قابل بناتا ہے کہ زندگی کے مسلسل دکھوں کا مقابلہ جرأت سے کرے۔ وہ زندگی کے کسی مرحلے پر بھی مایوس نہیں ہوتا۔ بلکہ اپنی ناکامیوں سے کام لیتا ہے اور نامرادانہ زیست کرنے کو اپنا طور بنا لیتا ہے۔</p>
			<p>قائم چاندپوری کے ہاں انسان کے بارے میں نہایت بصیرت افروز خیالات ملتے ہیں جو محض مروّجہ مذہبی رجحانات یا صوفیانہ تفلسف سے ماخوذ نہیں بلکہ قائم کی ذاتی فکری اپج اور شاعرانہ تخیل کا نتیجہ بھی ہیں۔</p>
			<p>قائم کے نزدیک انسان کی فطرت میں نیکی اور بدی دونوں رجحانات موجود ہیں اور وہ اپنی فطرت سے گریز نہیں کر سکتا۔ گناہ اُس سے سرزد ضرور ہوتا ہے۔ کوئی بھی انسان ظاہری طور پر کتنا ہی اپنے آپ کو متقی و پرہیز گار ظاہر کرے اُس کے باطن میں گناہ کا میلان ضرور پایاجاتا ہے۔ </p>
			<blockquote>
				<verse>
					کون سا اہلِ صفا آلودگی سے پاک ہے
					آبِ آئینہ بھی جوہر سے پر از خاشاک ہے
				</verse>
			</blockquote>
			<p>لیکن ایک گناہ گار انسان مردود نہیں ہے۔ وہ بھی کائنات کی ضرورت ہے۔ بُرا انسان بھی کارخانۂ حیات کا ایک پرزہ ہے۔ جس طرح انسان کے جسم کے اعضا جسم کے ساتھ ناگزیر ہیں۔ چاہے وہ اعضا پاک ہیں یا آلودگی سے پُر ہیں لیکن انہیں جسم سے الگ نہیں کیا جا سکتا۔</p>
			<blockquote>
				<verse>
					ہر بد و نیک جہاں اپنی جگہ ہے مطلوب
					کون سا عضو بدن میں ہے کہ درکار نہیں
				</verse>
			</blockquote>
			<p>قائمؔ انسان کو اُس کی برائی اور آلودگی کے باوجود اُسے کائنات میں ایک لطیف مخلوق خیال کرتے ہیں۔ انسان اپنی ذات سے حظ اُٹھاتا ہے اور اپنی موجودگی سے لطف لیتا رہتا ہے۔ قائمؔ خدا سے مخاطب ہے۔</p>
			<blockquote>
				<verse>
					الٰہی! واقعی اتنا ہی بد ہے فسق و فجور
					ہر اُس مزہ کو سمجھتا جو تو بشر ہوتا
				</verse>
			</blockquote>
			<p>لیکن قائمؔ بعض اوقات حیاتِ انسانی کے اس لطف سے یاس میں بھی مبتلا ہو جاتا ہے۔ جب وہ یہ خیال کرتا ہے کہ انسان کی زندگی فانی ہے اور یہ خراباتِ جہاں ایک دن خراب ہو جائے گا۔ قائمؔ نے اس مضمون کو نہایت عمدگی سے باندھا ہے۔</p>
			<blockquote>
				<verse>
					بِنا تھی عیشِ جہاں کی تمام غفلت پر
					کھلی جو آنکھ تو گویا کہ اِحتلام ہوا
				</verse>
			</blockquote>
			<p>اردو کی کلاسیکی شاعری میں فنا کا تصور کئی ایک زاویوں سے دیکھا جا سکتا ہے۔ مذہبی فکر کے زیر اثر حیاتِ نو پانے کی رجائیت اپنی جگہ موت کے ذریعے پیکرِ خاکی کے خاتمے کا خیال حزن و ملال کا باعث بھی رہا ہے۔ قائمؔ چاند پوری نے انسانی فنا کے تصور کو تصورِ تقدیر سے ہم آہنگ کر کے پیش کیا ہے۔ اگرچہ شعر کا مضمون تقدیر کے جبر کو واضح کر تا ہے لیکن اسلوب کے اعتبار سے دیکھیں تو شعر میں پیش کیا گیا خیال کئی ایک نئی جہتیں رکھتا ہے۔</p>
			<blockquote>
				<verse>
					چرخِ مینائی سے کیا مر کے کوئی چھوٹے گا
					مے ہے اس شیشے میں تاشیشہ نہ یہ پھوٹے گا
				</verse>
			</blockquote>
			<p>ڈاکٹر وزیر آغا نے درد کی شاعری کے بارے میں لکھا ہے:</p>
			<blockquote>
				<p>دردؔ کی شاعری کو تصوف اور جذب کی شاعری کہا گیا ہے۔ حالانکہ دردؔ کے ہاں تفکر، تعقل اور تشکیک کا وہ میلان زیادہ قوی تھا جو فرد کو ایک صاحبِ بصیرت تماشائی کا منصب بخشتا ہے۔</p>
			</blockquote>
			<p>اس بحث سے قطعِ نظر کہ دردؔکی شاعری تصوف کی شاعری ہے یا تعقل کی۔ یہ بات طے ہے کہ دردؔ ایک صاحب حال صوفی تھے اور انھوں نے کائنات اور اس موجودات کو ایک صوفی ہی کی نگاہ سے دیکھا۔ چناںچہ اُن کی شاعری میں کائنات کے صوفیانہ مشاہدے اور بعض اوقات اس کے نتائج بھی ملتے ہیں۔</p>
			<p>سیّد عبداللہ نے اپنے ایک مضمون میں دردؔ کی شاعری کا فنی نقطۂ نظر سے جائزہ لیتے ہوئے ایک منفرد پہلو کی طرف اشارہ کیا ہے کہ:</p>
			<blockquote>
				<p>دردؔ کے کلام میں ایسے اشعار کی تعداد خاصی ہے جن میں الفاظ ”دید“، ”سیر“ اور ”دیکھنا“ استعمال ہوئے ہیں۔۔۔ اُن کی لفظیات میں ”دید“، ”سیر“ کا عنصر خاصا ہے جس سے اُن کی ذہنی رغبتوں کا اندازہ ہوتا ہے۔</p>
			</blockquote>
			<p>دردؔ کے ہاں مذکورہ لفظیات دراصل صوفیا کے اس عقیدے کے زیر اثر نہیں کہ مطالعۂ کائنات کا اصل قرینہ مشاہدۂ کائنات ہے۔ انسان اپنی بصارت اور اُس کے توسط سے دیگر حواس کو متحرک کر کے زمان و مکان کا شعور حاصل کر سکتا ہے اور بہت سے اسرار کے ادراک کے لیے آگہی کا رستہ کھولنے کے قابل ہو سکتا ہے۔ اگرچہ دردؔ کائنات کے اسرار پر منفرد یا نئی فکری جہتوں سے غور نہیں کرتے اور وہ وحدت الوجودی نقطئہ نظر اختیار کرتے ہوئے، عناصرِ کائنات میں خالقِ کائنات کا جلوہ دیکھتے ہیں تاہم اُن کے شعروں میں دعوتِ مشاہدہ آگہی کے وسیلے کا درجہ ضرور رکھتی ہے۔</p>
			<blockquote>
				<verse>
					جگ میں آ کر ادھر اُدھر دیکھا
					تو ہی آیا نظر جدھر دیکھا
					______
					تجھی کو جو یاں جلوہ فرما نہ دیکھا 
					برابر ہے دنیا کو دیکھا نہ دیکھا
				</verse>
			</blockquote>
			<p>ان اشعار کی روشنی میں دیکھیں تو دردؔ کا انسان ایک صاحبِ نظر انسان ہے جو کائنات کو دیکھتا ہے، غور کرتا ہے اور اپنے مشاہدے اور تفکر ہی سے کائنات اور انسان کے بارے میں اپنا ایک نقطئہ نظر اپناتا ہے۔</p>
			<blockquote>
				<verse>
					جلوہ تو ہر اک طرح کا ہر شان میں دیکھا
					جو کچھ کہ سنا تجھ میں سو انسان میں دیکھا
					______
					بیگانہ گر نظر پڑے تو آشنا کو دیکھ
					بندہ گر آوے سامنے تو بھی خدا کو دیکھ
				</verse>
			</blockquote>
			<p>دردؔ کا یہ شعر ایک عجیب سوال کو جنم دیتا ہے۔ کیا پیکرِخاکی وجود بیگانہ ہے؟ غالباََ درد کا استفہام سوال نہیں بلکہ انسان کو دعوتِ فکر ہے کہ وہ سوچے کب اُس کا پیکر بیگانگی کا روپ اختیار کرتا ہے اور کب رنگِ آشنائی، درد کے نزدیک انسان خدا سے آگاہ تب ہوتا ہے جب وہ اپنے مقصدِ حیات سے ہم آہنگ ہوتا ہے اور وہ اس کے سوا اور کوئی نہیں کہ انسان اپنے دل میں دوسرے انسانوں کے لیے جذبۂ محبت بیدار کرے۔ وہ بندئہ خدا ضرور بنے لیکن بندگانِ خدا اور اُن کے مسائل سے خود کو بیگانہ نہ کرے۔ خدا کو اُس کے رکوع و سجود سے زیادہ اُس کا وہ قیام مطلوب ہے جو مخلوقِ خدا کے دردوآلام کے خاتمے کا باعث ہو سکے اور یہی وہ صفت ہے جو اُسے فرشتوں سے برتر قرار دیتی ہے۔</p>
			<blockquote>
				<verse>
					دردِ دل کے واسطے پیدا کیا انسان کو
					ورنہ طاعت کے لیے کچھ کم نہ تھے کروبیاں
				</verse>
			</blockquote>
			<p>غالبؔ کی شاعری میں ہم جس انسان سے متعارف ہوتے ہیں وہ ایک ایسا انا پرست انسان ہے جسے پوری کائنات ایک بازیچئہ اطفال سے کچھ زیادہ نظر نہیں آتی اور یہ انسان وبائے عام میں مرنا بھی پسند نہیں کرتا۔ غالب کی انائیت کے پس منظر میں کئی عوامل کار فرما ہیں۔ تصوف کی طرف میلان، خاندانی تفاخر، احساسِ محرومی اور انقلاب ۱۸۵۷ئ اور اُس عہد کے دگرگوں حالات۔ یہ سب عناصر غالبؔ کو ایک انا پرست بلکہ سراپا انا بنا دیتے ہیں۔</p>
			<p>غالبؔ کی انا کو سلیم احمد نے اُس وقت کے حالات کے تناظر میں دیکھاہے۔ اُن کے خیال میں غالبؔ کی فرد پرستی دراصل ہندوستان میں انگریز کی آمد، سیاسی و سماجی سطح پر دگرگوں حالات اور شکست و ریخت کا نتیجہ ہے۔ تاہم سلیم احمد کو غالبؔ کی انا پرست ذہنیت قطعاًنا پسند ہے۔ اُن کے نزدیک یہ انائیت منفی ہے۔ وہ لکھتے ہیں:</p>
			<blockquote>
				<p> غالب کی شاعری میں منفی اثرات اس بات کا ثبوت ہے کہ وہ اپنے زمانے کا سب سے سچا گواہ تھا۔ یہ جو وہ عشق اور عشق کی قدروں کا مذاق اُڑاتا ہے، یہ جو وہ حسن پر نکتہ چینی کرتا ہے اور حریم ناز میں بھی خود نمائی سے باز نہیں رہتا، یہ جو وہ نہ صرف محبوب کو بلکہ اپنے آپ کو بھی خدا کو سونپنے کے لیے تیار نہیں ہوتا۔ یہ سب باتیںاس بات کا ثبوت ہیں کہ غالب نے اپنے زمانہ کی حقیقی روح کو سمیٹ لیاتھا۔</p>
			</blockquote>
			<p>سلیم احمد کا یہ خیال کہ غالبؔ کی انا اور تفاخر اپنے عہد کی شکست و ریخت کا نتیجہ ہے، اپنے اندر بہت حد تک صداقت رکھتا ہے۔ غالبؔ کے لیے ”طرزِ تپاکِ اہل دنیا“ میں بھی زہر ملا ہے۔ وہ آئینے سے ڈرتا ہے کیونکہ کتوں کی طرح انسانوں نے بھی اُسے آزار پہنچایا ہے۔۔۔۔ غالبؔ ہر انسانی رشتے سے بیزار ہے۔ یہ بیزاری کبھی مخاطب کا طنز بن جاتی ہے کبھی شکایت، کبھی ایک فغاں کی سی کیفیت، کبھی ایک کرب کی چیخ، کبھی وہ زہریلی آواز جو بعض اوقات غیر انسانی معلوم ہوتی ہے۔ کہیں کہیں اُس کی خود رحمی مریضانہ حد تک پہنچ جاتی ہے اور ساتھ ہی کابوس نما انانیت زدگی بھی جو بعض اوقات اُسے انسانوں سے اتنی دور لے جاتی ہے کہ وہ جنات کی زباں بولنے لگتا ہے۔</p>
			<p>غالب کے بارے میں یہ حقائق پڑھتے ہوئے یہ امر بھی ملحوظ رکھنا چاہیے کہ سلیم احمد جس غالب کے بارے میں اظہارِ خیال کر رہے ہیں وہ محض ایک شاعر نہیں بلکہ عہدِ نو اور اُس کی نفسیات کا استعارہ ہے۔ عہدِ نو میں جس نوعیت کی تنہائی پسندی، انسانی بیزاری اور وجودی کرب نظرآتا ہے اُس کا پہلا اظہار غالبؔ کی غزل ہے۔</p>
			<blockquote>
				<verse>
					نقش فریادی ہے کس کی شوخیِ تحریر کا
					کاغذی ہے پیرہن ہر پیکرِ تصویر کا
				</verse>
			</blockquote>
			<p>غالبؔ کے نزدیک کائنات محض ایک فریب ہستی ہے اور ”عالم تمام حلقہ دام خیال ہے۔“ اس کائنات میں انسان کی حیثیت اُس مرغِ اسیر کی سی ہے جو قفس میں اپنا آشیانہ تعمیر کرنے کے لیے خس فراہم کرتا رہتا ہے۔ انسان کی ہستی فنا کی دلیل ہے اور اُس کا وجودخارِ بیاباں پر قطرئہ شبنم کی طرح ہے۔ یہ تصورات غالب کو وجودیت پسند بنا دیتے ہیں اور وہ ایک عمیق بحرِ غم میں غرق ہو جاتے ہیں۔</p>
			<blockquote>
				<verse>
					نَے گلِ نغمہ ہوں نہ پردئہ ساز
					میں ہوں اپنی شکست کی آواز
					______
					بے دلی ہائے تماشاکہ نہ عبرت ہے نہ ذوق
					بے کسی ہائے تمنا کہ نہ دنیا ہے نہ دیں
				</verse>
			</blockquote>
			<p>لیکن غالبؔ کا جذبہ تحرک اُن کی اس قنوطی کیفیت میں تسلسل نہیں آنے دیتا۔ وہ نہ صرف آلام زمانہ کو سہارنے کا سلیقہ رکھتے ہیں بلکہ ہمت بھی، غالبؔ سمجھتے ہیں کہ روئے دریا آگ ہے جبکہ قعرِ دریا سلسبیل ہے۔ اس لیے وہ خوفِ بلا رکھنے کے بجائے بلا کا سامنا کرنے کو بہتر خیال کرتے ہیں۔ وہ طوفانِ حوادث کو اپنے لیے مکتب خیال کرتے ہیں۔ جن میں رہ کر وہ زندگی کرنے کا ڈھنگ سیکھتے ہیں۔ چنانچہ غالبؔ انتہائی یاسیت کے عالم میں بھی رجائیت کی جانب لوٹ آتے ہیں۔</p>
			<p>غالبؔ مکمل طور پر رجائی شاعر نہ سہی لیکن انسان کو زندگیگذارنے کا سلیقہ ضرور بتاتے ہیں۔ غالبؔ کے ہاں جہاں زندگی کا کرب نظر آتا ہے وہاں عالی ہمت اور بلند حوصلہ بھی ملتا ہے اور یہ بلند حوصلہ غالبؔکو اس کی انا کی دین ہے جو اُسکے وجود کی شکست و ریخت برداشت نہیں کر سکتی۔ بلکہ ایک ایسے اعتماد اور وسعتِ نظر سے آشنا کرتی ہے کہ صحرا گرد میں نہاں نظر آتا ہے اور دریا اپنی جبیں خاک پر گھستا ہوا دکھائی دیتا ہے۔</p>
			<blockquote>
				<verse>
					توفیق بہ اندازئہ ہمت ہے ازل سے
					آنکھوں میں وہ قطرہ ہے کہ گوہر نہ ہوا تھا
				</verse>
			</blockquote>
			<p>کلاسیکی اردو غزل میں تصورِ انسان کے سلسلے میں ذوق کی انفرادیت اخلاقی مضامین پر مشتمل اشعار ہیں۔ اُن کے ہاں وجودِ انسان کے بارے میں فکری مسائل بھی ہیں مگر اس سے کہیں زیادہ اخلاقیات پر مشتمل مضامین ہیں۔ وہ انسانی اوصاف کو ایک جوہری کی طرح پرکھتے ہیں:</p>
			<blockquote>
				<verse>
					گہر کو جوہری، صرّاف زر کو دیکھتے ہیں
					بشر کے ہیں جو مبصر، بشر کو دیکھتے ہیں
				</verse>
			</blockquote>
			<p>کلامِ ذوقؔ میں انسان کی ذات اور اُس کی مختلف جہات پر تبصرہ کئی مقامات پر کیا گیا ہے۔ ذوقؔ کے کلام میں ایسے اشعار ملتے ہیں جن میں اخلاقی سبق دیا گیا ہے۔ اس اعتبار سے ذوقؔ کی شاعری کا انسان ایک ”اخلاقی انسان“ ہے۔ دردؔ کی طرح ذوقؔ کے نزدیک بھی انسان کے وجود کو درد سے معمور کر دیا گیا ہے اور وہ سراپا سوز اور سراپا دردہے۔</p>
			<blockquote>
				<verse>
					بنایا اس لیے اس خاک کے پتلے کو تھا انساں
					کہ اس کو درد کا پتلا بنائیں سر سے پائوں تک
				</verse>
			</blockquote>
			<p>کائنات میں انسان محبت کا مظہر ہے اور انسان کی مشتِ خاک ہی نے کائنات میں عشق کو فروغ دیا۔ اور موجودات کو قیمتِ عشق سے آگاہ کیا۔</p>
			<blockquote>
				<verse>
					جب بنی تیرِ حوادث کی کماں افلاک سے
					عشق کا تودہ بنا انساں کی مشتِ خاک سے
				</verse>
			</blockquote>
			<p>خدا نے انسان کو کائنات میں ایک مرکز کی حیثیت دی ہے۔ اور اس کے لیے کائنات کو سجا دیا گیا۔</p>
			<blockquote>
				<verse>
					جو کچھ کہ ہے دنیا میں وہ انساں کے لیے ہے 
					آراستہ یہ گھر اسی مہماں کے لیے ہے
				</verse>
			</blockquote>
			<p>لیکن اس مہمان کو کائنات میں محض لذتِ کام و دہن کے لیے نہیں لایاگیا اور نہ ہی زندگی کی آسائشوں سے محض لطف اندوز ہونے کے لیے بلکہ اس پر ایک بھاری ذمہ داری بھی خدانے عائد کی جو اُسے عرصۂ زیست میں اُٹھانی ہے۔</p>
			<blockquote>
				<verse>
					بنایا آدمی کو ذوقؔ ایک جزوِ ضعیف
					اور اس ضعیف سے کل کام دو جہاں کے لیے
				</verse>
			</blockquote>
			<p>انسان ایک ناتواں ذات ضرور ہے لیکن وہ اُس ذمہ داری اور فرض کو نبھانے کا اہل ہے جو اُسے خدا کی طرف سے سونپا گیا ہے۔ مگر انسان کائنات کی آسائشوں میں محو ہو گیا ہے۔ اُس کی خواہشوں اور نفس کی آلائشوں نے اُسے غافل کر دیا ہے اور عشق کی بھاری ذمہ داری جو اُسے سونپی گئی بلکہ خود اُس نے قبول کی، اُس کی تکمیل میں کوتاہی کر رہا ہے۔ ذوقؔ کہتے ہیں:</p>
			<blockquote>
				<verse>
					ہے موجِ بحر عشق وہ طوفاں کہ الحفیظ 
					بے چارہ مشتِ خاک تھا انسان بہہ گیا
				</verse>
			</blockquote>
			<p>اور انسان جو رنجِ ہستی کا چارہ گر بھی ہے۔ اپنے نفس کی وجہ سے خود بے چارہ ہو گیا۔ نفس کے بارے میں ذوقؔ کہتے ہیں:</p>
			<blockquote>
				<verse>
					گرچہ ہے استاد شیطاں، نفس شاگردِ رشید
					پر یہ شاگردِ رشید استاد ہے استاد کا
				</verse>
			</blockquote>
			<p>ذوقؔ کی لفظیات میں ’نفس‘ بنیادی طور پر اہمیت کا حامل ہے۔ اُن کے نزدیک یہ نفس ہی ہے جو ”احسن التقویم“ کو ”اسفل سافلین“ بنا دیتا ہے۔</p>
			<blockquote>
				<verse>
					جس انساں کو سگِ دنیا نہ پایا 
					فرشتہ اُس کا ہم پایہ نہ پایا
					______
					بڑے موذی کو مارا نفسِ امارہ کو گر مارا
					نہنگ و اژدھا و شیرِ نر مارا تو کیا مارا
				</verse>
			</blockquote>
			<p>چناںچہ ذوقؔ تربیتِ نفس پر زور دیتے ہیں۔ اُن کے نزدیک محض علم حاصل کر لینے سے انسان اعلیٰ نہیں ہو جاتا بلکہ اپنی ذات کی تربیت سے انسان اپنی حقیقت کا عرفان حاصل کر لیتا ہے۔ ذوقؔ علم اور عشق میں ایک امتیاز برتتے ہیں:</p>
			<blockquote>
				<verse>
					آدمیت اور شے ہے علم ہے کچھ اور چیز
					کتنا طوطے کو پڑھایا پر وہ حیواں ہی رہا
					_____
					علم جس کا عشق اور جس کا عمل وحشت نہیں
					وہ فلاطوں ہے تو اپنے قابلِ صحبت نہیں
				</verse>
			</blockquote>
			<p>ذوقؔ کے نزدیک انسان کو صاحبِ دل ہونا چاہیے۔ اُس کا وجود عشق کے نور سے معمور ہو۔ جس طرح ایک پروانہ شمع پر نثار ہو جاتا ہے۔ انسان کو بھی اپنا پیکرِ خاکی شعلۂ عشق میں جلادینا چاہیے۔ انسان کو چاہیے کہ وہ اپنے محبوبِ حقیقی کے دل میں گھر کرے۔</p>
			<blockquote>
				<verse>
					گر پڑے ہے آگ میں پروانہ سا کرم ضعیف 
					آدمی سے کیا نہ ہو لیکن محبت ہو تو ہو
				</verse>
			</blockquote>
			<p>مومنؔ اپنے بیشتر شعری سفر میں طوافِ کوئے بتاں ہی میں مشغول نظر آتے ہیں اور اس عبادت میں اس قدر مستغرق رہتے ہیں کہ کوچۂ محبوب سے باہر کی دنیا میں جھانکنے کو بھی گمراہی خیال کرتے ہیں۔ یہ استغراق انہیں حیات و کائنات کے مسائل کا سامنا نہیں کرنے دیتا۔ اس لیے اُن کے ہاں تصورِ انسان کی کوئی قابل ذکر بحث نہیں ملتی۔ انسان کے حوالے سے اُن کے دیوان میں اشعار کی تعداد نہایت قلیل ہے اور ان اشعار میں بھی انسان کا تصور اُن کے عشقِ مجازی کے محدود تصور ہی میں محصور نظر آتا ہے۔</p>
			<blockquote>
				<verse>
					جنونِ عشقِ ازل کیوں نہ خاک اُڑائیں ہم
					جہاں میں آئے ہیں ویرانیِ جہاں کے لیے
				</verse>
			</blockquote>
			<p>انسان کے بارے میں مومنؔ کا تصور رجائی نہیں بلکہ قنوطی ہے۔ انسان نہ صرف مجبورِ محض ہے بلکہ اس حصار میں بھی اس کا وجود آگ کی طرح جل رہا ہے۔</p>
			<blockquote>
				<verse>
					سب گرمیِ نفس کی ہیں اعضا گدازیاں
					دیکھو نہ زندگی ہے سراپا زیانِ شمع
				</verse>
			</blockquote>
			<p>کلامِ آتشؔ میں انسان ایک مردِ فقیر کی صورت میں نظر آتا ہے، جو نہ صرف اپنے حال میں مست ہے، بلکہ حیات و کائنات کو بھی وہ اسی مستی کے عالم میں دیکھتا ہے۔ آتشؔ کی لفظیات میں مست، دیوانہ، قناعت، توکل پن، قبا اور خلوت ایسے لفظ کثرت میں ملتے ہیں۔ اس مرد آزاد کو مال و منال کی کوئی پروا نہیں ہے۔ نہ اس کے پاس طبل و علم ہے نہ ملک و مال بلکہ میسر و موجود پر توکل کرنے والا ہے اور نہایت بے طمع انسان ہے۔ آتشؔ کی غزل میں نظر آنے والا یہ قانع انسان دراصل آتش کی اپنی شخصیت ہے جو دولتِ فقر سے مالا مال ہے۔ مگر دولتِ دنیا سے غنی اور بے نیاز</p>
			<blockquote>
				<verse>
					دولتِ دنیا سے مستغنٰی طبیعت ہو گئی
					خاکساری نے اثر پیدا کیا اکسیر کا
				</verse>
			</blockquote>
			<p>آتشؔ کے نزدیک توکل آد می کے واسطے موکل ہے۔ خدا کی ذات پر قناعت کرنے والے کو روزی خود بخود مل جاتی ہے۔ اس لیے مردوں کی یہ علامت ہے کہ وہ زرو مال کے پیچھے بھاگتے نہیں ہیں۔ </p>
			<blockquote>
				<verse>
					دنیا کو تھوکتے نہیں مردانِ راہ عشق
					نامرد رکھیں آنکھوں پہ اس پیر زن کے پائوں
				</verse>
			</blockquote>
			<p>کلام آتشؔ میں اخلاقیات کا نظام اسی تصور انسان کے حوالہ سے تشکیل پاتا ہے۔ دنیا کی بے ثباتی، آخرت، عذابِ مرقد اور جسم و جاں کے مسائل کے پس منظر میں آتشؔ اسی انسان کی آرزو کرتے ہیں۔</p>
			<p>آتشؔنے اپنی شاعری میں اخلاقی مضامین کے علاوہ عظمتِ انسانی کا بھی بیان کیا ہے اور اس طرح انسان کو اس کے اصل مقام سے آگاہ کرنے کے لیے کوشش کی ہے۔ اِن استعاروں میں تفاخر اور ذمہ داری کے احساسات ایک ساتھ ملتے ہیں۔ انسان کا وجود بظاہر دیگر موجودات کی طرح مختلف عناصر سے بنا ہے اور دوسرے حیوانات کی طرح یہ بھی گوشت پوست رکھتا ہے۔ لیکن دوسرے حیوانات سے جو چیز انسان کو مشرف قرار دیتی ہے وہ اُس کا فکرو شعورہے جس کی مدد سے اُس نے کائنات کو تسخیر کر لیا ہے اور اگر انسان اپنی عقل سے کچھ کام نہیں لیتا تو وہ دیگر بھی حیوانوں کی طرح ہے۔</p>
			<blockquote>
				<verse>
					خوف نافہمی مردم سے مجھے آتا ہے 
					گا و خر ہونے لگے صورتِ انساں پیدا
				</verse>
			</blockquote>
			<p>اردو کی کلاسیکی غزل میں جہاں زندگی کی ماہیت کے بارے شعراکی فکر کے مختلف زاویے ملتے ہیں وہاں حقیقتِ انسان کے حوالے سے بھی اُن کے نقطئہ نظر کی عکاسی ہوتی ہے۔ ان شعرا کا تعلق چونکہ ایک روایتی اور مذہبی ماحول سے تھا اور فکری اعتبار سے صوفیانہ خیالات کی طرف ان کا میلان زیادہ تھا لہٰذا انسان کے بارے میں بھی ان کا تصور، مذہب اور صوفیانہ فکر سے الگ کر کے دیکھا نہیں جا سکتا۔</p>
			<p>خدا اور انسان کے مابین کیا تعلق ہے؟ انسان کی فطرت میں ثواب و گناہ کے میلانات کیا ہیں؟ وہ ایک مقتدر ہستی ہے یا مجبورِ محض؟ انسان فکری یا روحانی اعتبار سے کس طرح ترفّع حاصل کرتا ہے اور کون سے رجحانات اُسے پستی کی طرف کھینچتے ہیں ؟کائنات میں انسان کا کیا جواز ہے اور وہ دیگر مخلوقات سے کس طرح مختلف ہے؟ یہ اور ان ایسے دیگر سوالات کلاسیکی اردو غزل کے بنیادی سوال رہے ہیں اور شعرا نے اپنے ماحول کی فکری حدود میں رہتے ہوئے اِن کے جوابات تلاش کیے۔ اگرچہ یہ شعرا مذہبی یا صوفیانہ خیالات ہی کے مویّد رہے تاہم اظہار کے قرینوں نے اِن کی فکر کو رنگ انفرادیت ضرور عطا کیا ہے۔ خصوصاًبعض استعارات و تشبیہات سے روایتی فکر میں بھی اسلوبِ جدید کا ذائقہ واضح محسوس کیا جا سکتا ہے۔</p>
		</section>
	</body>
</document>