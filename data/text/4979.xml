<document>
	<meta>
		<title>بھارت نے موہالی ٹیسٹ میں جنوبی افریقا کو 108 رنز سے شکست دے دی</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9064/</link>
			<copyright-holder>آئی بی سی اردو</copyright-holder>
		</publication>
		<num-words>293</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>بھارت نے موہالی ٹیسٹ میں جنوبی افریقا کو جیت کے لئے 218 رنز کا ہدف دیا جس کے تعاقب میں مہمان ٹیم 109 رنز پر پویلین لوٹ گئی جس کے بعد میزبان بھارت کو 4 میچز پر مشتمل سیریز میں 0-1 کی برتری حاصل ہو گئی۔</p>
			<p>موہالی کے پنجاب کرکٹ ایسوسی ایشن اسٹیڈیم میں کھیلے گئے میچ کا فیصلہ کھیل کے تیسرے روز ہی ہو گیا اور پرخطرپچ پر دونوں ٹیموں کی جانب سے بیٹنگ لائن ناکام رہی لیکن بولنگ کے شعبے میں بھارت کی اسپن بولنگ کامیاب رہی۔ میچ کے تیسرے روزبھارت کی پوری ٹیم دوسری اننگزمیں 200 رنز پر ڈھیر ہو گئی جس کے بعد مہمان ٹیم کو جیت کے لئے 218 رنز کا ہدف ملا جس کے تعاقب میں جنوبی افریقا کی پوری ٹیم صرف 109 رنز پر ڈھیر ہو گئی۔</p>
			<p>بھارتی اسپن جادو کے سامنے جنوبی افریقا کا کوئی بلے باز کریز پر نہ کھڑا ہو سکا اور ایک کے بعد ایک کھلاڑی پویلین کی راہ دیکھتا رہا، سب سے زیادہ سیتائن وین زیل 36 ، ڈین ایلگراور اے بی ڈویلئیرز 16 ، 16 رنز کے ساتھ ٹاپ اسکورر رہے جب کہ دیگر کھلاڑیوں میں ورنن فلینڈر اور فاف ڈپلوسی ایک ایک، کپتان ہاشم آملہ صفر،ڈین ویلاز 7 ، سیمن ہارمر 11 ، ڈیل اسٹین 2 اور عمران طاہر 4 رنز بنا کر آؤٹ ہوئے۔بھارت کی جانب سے روندرا جدیجا نے 5 ، روی چندرن ایشون نے 3 ، امیت مشرا اور ورون ارون نے ایک ایک وکٹ حاصل کی۔ میچ میں بہترین کارکردگی پیش کرنے پر روندرا جدیجا کو مین آف دی میچ کے اعزاز سے نوازا گیا۔</p>
			<p>واضح رہے کہ بھارت نے اپنی پہلی اننگز میں 201 اور دوسری میں 200 رنز بنائے تھے جب کہ مہمان جنوبی افریقا کی پوری ٹیم اپنی پہلی اننگز میں 184 رنز پر ڈھیر ہو گئی تھی</p>
		</section>
	</body>
</document>
