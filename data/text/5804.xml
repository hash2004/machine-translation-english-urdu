<document>
	<meta>
		<title>تکفیر (4/4)</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq March 2018</name>
			<year>2018</year>
			<city>Lahore</city>
			<link>http://www.javedahmedghamidi.org/#!/ishraq/5adb7367b7dd1138372dbf78?articleId=5adb7368b7dd1138372dbf8b</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>تکفیر (3/4)</p>
			<heading>تکفیر کی ضرورت</heading>
			<p>غامدی صاحب کے نزدیک تکفیر ایک ناجائزامرہے، اس لیے کہ اسے جائزقراردینے کے لیے کوئی دلیل چاہیے اور وہ دلیل، جیسا کہ پیچھے تفصیل گزری، موجود نہیں ہے۔ اسی طرح وہ سمجھتے ہیں کہ تکفیرکی ہمیں کوئی ضرورت بھی نہیں ہے، اس لیے کہ دین اسلام میں کوئی حکم ایسا نہیں دیاگیاکہ جس پرعمل کرنا تکفیرپرموقوف ہو۔ ان کے مقابلے میں جو لوگ اس کے قائل ہیں، اُن کا کہنا ہے کہ دین میں کچھ ضرورتیں ضرور ایسی پائی جاتی ہیں جو ہم سے لوگوں کی تکفیر کا شدت سے تقاضاکرتی ہیں۔ مثال کے طور پر، وہ کہتے ہیں:</p>
			<p>۱۔ دین میں ارتدادکی سزا موت ہے اور مسلمان ہونے کی حیثیت سے ہم پرلازم ہے کہ ہم ان سزاؤں کا نفاذ کریں۔ ظاہر ہے، کسی شخص پراِس سزاکانفاذاُسی صورت میں ممکن ہو سکتا ہے جب اُس کے بارے میں یہ فیصلہ کر لیا جائے کہ وہ اسلام کوچھوڑکر اب کافر ہوچکاہے۔</p>
			<p>۲۔ مال وراثت اوراُس کی تقسیم، آئے روز پیش آنے والا ایک قضیہ ہے اور حدیث میں ہے کہ مسلمان اور کافر ایک دوسرے کے وارث نہیں ہو سکتے۔ ۲۹؂ سو اس حکم پرعمل کرنے کے لیے ضروری ہے کہ ہم میّت کے مسلمان اور کافرہونے کے بارے میں کوئی نہ کوئی راے ضرورقائم کریں۔</p>
			<p>۳۔ دین اسلام کی یہ تعلیم ہے کہ مسلمان اورکافرکے درمیان میں حمایت ونصرت کا کوئی تعلق قائم نہیں ہو سکتا۔ ایک مسلمان ہی دوسرے مسلمان کا ولی ہو سکتا اورمسلمان ریاست ایک مسلمان ہی کے حقوق کی ضامن ہو سکتی ہے۔ چنانچہ ہم پر یہ لازم ہو جاتا ہے کہ ولایت کے اس تعلق کی رعایت سے ہم اپنے معاشرے کے افرادکومسلمان اور کافر میں تقسیم کریں۔</p>
			<p>۴۔ اسی طرح نکاح وطلاق کے معاملات ہیں کہ جن میں ہمارے لیے یہ جاننابے حدضروری ہوتا ہے کہ کون مسلمان ہے اورکون کافر، اس لیے کہ کفرکی بنیادپربعض نکاح ہمارے لیے ممنوع قرار دے دیے گئے ہیں۔ یہی صورت حال نماز جنازہ اوردعاکی ہے کہ ہمیں کافروں کے لیے ان امورکااہتمام کرنے سے سختی سے روک دیا گیا ہے۔</p>
			<heading>دلائل کا تجزیہ</heading>
			<p>ہم ان دلائل کی حقیقت پراپنی گزارشات ذیل میں پیش کرتے ہیں:</p>
			<p>۱۔ ارتدادکے بارے میں ایک بات تو یہ سامنے رہنی چاہیے کہ یہ اپنی ذات میں صریح کفرہے اور کسی کو مرتد قرار دینا اصل میں اُس کی تکفیرکردیناہے۔ چنانچہ اگرتکفیرایک ناجائزامرہے جیسا کہ اس پرسیرحاصل گفتگوہوچکی، توکسی شخص کو اس معنی میں مرتدقراردے دیناکہ وہ اب کافر ہوچکاہے، یہ بھی آپ سے آپ ایک ناجائز امر ہے۔ ۳۰؂ دوسرے یہ کہ غامدی صاحب کے مطابق شریعت میں اِرتدادکی کوئی سزاسرے سے مقررہی نہیں ہے کہ اس کے لیے کسی کی تکفیرکرنے کی ضرورت پڑے۔ ارتداد، شرک اورکفرکی طرح خدا کی جناب میں کیا جانے والا ایک جرم ہے اور کسی شخص پرمتعین طورپراس کا اطلاق اور اس کی سزادینے کا حق بھی صرف اُسے حاصل ہے، اور ہم جانتے ہیں کہ اس حق کا استعمال وہ بالعموم آخرت کے دن پراٹھارکھتاہے۔ جہاں تک قرآن کی اُن آیات کا معاملہ ہے جو ارتداد پراسی دنیا میں سزا دینے کی بات کرتی ہیں توغامدی صاحب کے نزدیک وہ آیتیں خدا کی اُس سنت کا بیان ہیں جس کے مطابق وہ اپنے اس حق کا استعمال گاہے گاہے اپنے رسولوں کوبھیج کر اس دنیا میں بھی کرتارہاہے۔ چنانچہ کسی شخص کو مرتد قرار دینے کا کام نہ توشریعت کا کوئی مستقل حکم ہے نہ خداہم سے اس کا تقاضاہی کرتا ہے کہ ہم اسے شرعی ضرورت کا نام دیں اور لوگوں کی تکفیرکرنے لگیں۔</p>
			<p>۲۔ قرآن میں وراثت کاقانون بیان کرتے ہوئے بیان کیا گیا ہے کہ <annotation lang="ar">’لَا تَدْرُوْنَ اَیُّھُمْ اَقْرَبُ لَکُمْ نَفْعًا، فَرِیْضَۃً مِّنَ اللّٰہِ‘</annotation>۔ ۳۱؂ اس سے دوباتیں بالکل واضح ہو جاتی ہیں: اول یہ کہ وراثت کے مال میں یہ حصے خوداللہ نے مقرر کر دیے ہیں، دوم یہ کہ حصوں کی یہ تقسیم اُس نے اسلام اورکفرکی بنیاد پر نہیں، بلکہ میّت کے رشتوں میں پائی جانے والی منفعت کی بنیادپرکی ہے۔ چنانچہ اس قانون کے بعد اب کسی مسلمان کو یہ حق نہیں ہے کہ وہ اس کے مقابلے میں کوئی دوسراقانون وضع کرے یا اس میں بیان کردہ حصوں میں کوئی کمی بیشی کرے یامنفعت کے علاوہ کسی اوربنیادپر ان حصوں کوساقط کر دے۔ اس ذیل میں جوحدیث نبی صلی اللہ علیہ وسلم سے بیان کی جاتی ہے، غورکیا جائے تو وہ بھی اسلام اورکفرکے بجاے منفعت کے اسی اصول پر مبنی ہے۔ اس کی تفصیل یہ ہے کہ جب رسول دعوت کے ایک خاص مرحلے میں اپنے منکرین سے اعلان براء ت کر تے ہیں تو اس کا ایک لازمی تقاضا یہ بھی ہوتا ہے کہ وہ اوراُسے ماننے والے ان منکرین سے معاشرتی طورپرقطع تعلق کر لیں۔ یہ مقاطعہ بعض اوقات رحمی اور مصاہری رشتوں میں بھی واقع ہوجاتاہے جب ماں باپ، بہن بھائی اور میاں بیوی میں سے کوئی ایک اسلام قبول کر لیتا اوردوسرااپنے کفرہی پراڑارہ جاتا ہے اور جس کاناگزیر نتیجہ یہ نکلتاہے کہ ان رشتوں میں پائی جانے والی منفعت یک سر ختم ہوکررہ جاتی ہے۔ حالات کایہی تناظرتھاجس میں نبی صلی اللہ علیہ وسلم نے ارشادفرمایاہے کہ اب مسلمان اور کافر ایک دوسرے کے وارث نہیں ہو سکیں گے۔ سو یہ حدیث وراثت کے قانون میں کسی استثناکوبیان نہیں کر رہی کہ کوئی منفعت کے بجاے اسلام اور کفرکواصل قرار دے اور پھر اس بنیادپرتکفیرکی ضرورت کا نکتہ پیداکرے، بلکہ یہ اُس قانون میں بیان کردہ علت کے منفک ہونے پر اُس حکم کے ساقط ہو جانے کو بیان کر رہی ہے اوربس۔</p>
			<p>۳۔ مسلمان ایک دوسرے کے حامی وناصر، یعنی ولی قراردیے گئے ہیں۔ کسی مسلمان کے لیے ولایت کا یہ حق دوطرح سے قائم ہوتا ہے: ایک اس طرح سے کہ وہ اسلام کومانتااور اپنے آپ کومسلمان کہلاتاہواوردوسرے اس طرح سے کہ وہ کسی مسلمان ریاست کے حدود اور اس کی عمل داری میں ایک مسلمان شہری کے طور پررہتاہو۔ اب فرض کیجیے کہ وہ اپنے اسلام سے انکارکردیتااورغیرمسلم ہوجاتاہے توظاہر سی بات ہے کہ وہ پہلی قسم کے حق سے محروم ہو جائے گا اور اگر وہ مسلمان ہونے کے باوجودمسلمان ریاست کے حدودمیں نہیں آتااور اس کی عمل داری سے بالکل دور رہتا ہے تو وہ دوسری قسم کے حقوق سے محروم رہ جائے گا۔ ۳۲؂ پہلی صورت میں ہمارے لیے صرف یہ ضروری ہوتا ہے کہ اُس کامسلمان ہونا معلوم کرلیاجائے اور دوسری میں یہ ضروری ہوتا ہے کہ دیکھ لیا جائے کہ وہ مسلمان ریاست اور اس کی عملداری میں ایک مسلمان شہری کے طورپررہ رہا ہے یا نہیں۔ لیکن ان دونوں صورتوں میں ہمیں کہیں بھی یہ ضرورت لاحق نہیں ہوتی کہ ہم اُس شخص کوکافر قرار دیں، بلکہ اُس کاغیرمسلم اورغیرشہری ہوناہی ہمیں ہر طرح سے کفایت کرجاتاہے۔</p>
			<p>۴۔ جہاں تک نکاح وغیرہ کے معاملات ہیں توان میں بھی کسی کی تکفیرکرنے کی چنداں ضرورت نہیں ہوتی۔ قرآن حکیم میں اُن مرد وعورت سے نکاح کرناممنوع قراردیاگیاہے جومشرک ہوں۔ ۳۳؂ گویا نکاح کی ممانعت میں اصل عامل اسلام اور کفر نہیں، بلکہ شرک ہے۔ اسلام اورکفرکے عامل نہ ہونے کی ایک دلیل یہ بھی ہے کہ اس کے باوجودکہ اہل کتاب غیرمسلم اور اپنے کفرپرمصرتھے، اُن کی عورتوں سے نکاح کرنے کی اجازت دے دی گئی۔ اور شرک ہی کے اصل عامل ہونے کی ایک دلیل یہ ہے کہ مسلمانوں کو یہ اجازت اس لیے دی گئی کہ اُن عورتوں کاشرک بہرحال مشرکین جیسانہیں تھا کہ وہ شرک کو عقیدے کے طور پر نہیں، بلکہ خطااورغلطی سے اپنائے ہوئے تھیں۔ ۳۴؂ سو نکاح کے وقت ہمارے لیے یہ جانناتوبے شک ضروری ہوتا ہے کہ وہ مردوعورت کہیں شرک میں ملوث تو نہیں اور یہ سب اُن کے ظاہری احوال ہی سے جان لیاجاسکتاہے، مگریہ جاننابالکل بھی ضروری نہیں ہوتاکہ وہ حقیقی طورپرکیاکافرہیں یا نہیں۔</p>
			<p>کسی کے لیے دعاے مغفرت کرنے اور اس کا جنازہ پڑھنے میں بھی ہمیں تکفیرکی ضرورت نہیں ہوتی۔ یہ دعا ہر اُس شخص کے لیے کی جا سکتی ہے جوخدا کی طرف انابت اوررجوع لائے اور جنازہ ہر اُس شخص کاہم پرحق ہے جواپنے آپ کو مسلمان کہلائے، قطع نظر اس سے کہ وہ حقیقت میں مسلمان ہے یا نہیں ہے۔ البتہ، جو شخص اپنے آپ کو مسلمان نہیں کہتاوہ غیر مسلموں کے درجے میں چلا جاتااورآپ سے آپ اس حق سے محروم ہوجاتاہے اور ظاہر ہے اس بات کوجاننے کے لیے ہمیں کسی قدم پر بھی تکفیرکرنے کی ضرورت نہیں آن پڑتی۔ جن کے لیے نبی صلی اللہ علیہ وسلم کو دعاے مغفرت کرنے اور ان کاجنازہ پڑھنے سے روک دیاگیاتھا، وہ اصل میں وہ لوگ تھے کہ جن کانفاق اور کفر آپ صلی اللہ علیہ وسلم کی مسلسل نافرمانی کی وجہ سے اب کھل کرسامنے آچکاتھا۔ اور ہم جانتے ہیں کہ پیغمبرکے بعدہم میں کوئی ایسا نہیں کہ جس کی نافرمانی خدا کے ہاں کفر اور نفاق کاعنوان قرار پاتی ہویااُسے خدا کی طرف سے لوگوں کے کفرکی اطلاع مل جانے ہی کا کوئی امکان ہو۔</p>
			<heading>مسلم اور غیر مسلم</heading>
			<p>پچھلے مباحث میں ہم نے جاناکہ غامدی صاحب کے نزدیک کسی بھی شخص کو، وہ مسلمان ہویاغیرمسلم ہو، اس معنی میں کافرقرار نہیں دیا جاسکتاکہ اُس نے حق بات کاجان بوجھ کرانکارکردیاہے۔ اس مبحث میں اب ہم یہ جانتے ہیں کہ اگرکسی شخص کوکافر قرار نہیں دیا جا سکتا تو پھر جو لوگ اسلام سے محروم ہیں یااُس سے دورہوگئے ہیں، اُن کی راے میں اُنھیں کیاکہاجائے گا؟اس لحاظ سے یہ بحث دو عنوانات میں تقسیم کی جا سکتی ہے: ایک غیرمسلم اور دوسرے مسلم۔</p>
			<heading>۱۔ غیر مسلم</heading>
			<p>جو شخص اسلام کومانتاہے، قرآن میں اس کا نام مسلم رکھاگیاہے۔ سوال پیداہوتاہے کہ جو شخص اسے نہیں مانتا اور کسی اورمذہب کا ماننے والا ہے یاوہ مذہب کا سرے سے انکاری ہے، اُسے ہم کیانام دیں؟کافرکانام توہرگزنہیں دے سکتے کہ اس کے بارے میں تکفیرکے شرائط کاپورا ہو جانا بالکل محال ہے۔ البتہ، اس کے ظاہری احوال و اقرار کا لحاظ کرتے ہوئے ہم یہ ضرورکہہ سکتے ہیں کہ وہ اسلام کو ماننے والا نہیں ہے۔ اسی بات کی تعبیرکے لیے ہم غیرمسلم کا لفظ استعمال کرتے ہیں۔ یہ کوئی خاص نام یاکوئی اصطلاح نہیں ہے اور نہ اسے کسی اِثباتی معنی کو ادا کرنے کے لیے وضع کیا گیا ہے، یہ مسلمانوں کے مقابلے میں محض تعارف کے لیے بولاجانے والاایک لفظ ہے۔ کسی اورلفظ کے بجاے ’غیرمسلم‘ کا لفظ ا س لیے زیادہ موزوں ہے کہ ہم اسے جس لفظِ ’مسلم‘ کے مقابلے میں استعمال کر رہے ہیں وہ نہ تو مومن کے معنی میں ہے اور نہ فرماں بردارکے معنی میں ہے۔ وگرنہ ہم پہلی صورت میں غیرمسلم کے بجاے ’کافر‘ اور دوسری صورت میں ’عاصی‘ اور ’قاسط‘ وغیرہ کے الفاظ کوترجیح دیتے۔ یہ اس لیے بھی زیادہ موزوں ہے کہ اس میں کسی کی ہتک یا طعن کا کوئی پہلو بھی نہیں پایا جاتا کہ لوگ، یہاں تک کہ غیرمسلم بھی اس پرمعترض ہو سکیں۔ اس لیے کہ جو لوگ اسلام کا اقرار نہ کریںیااسے صحیح دین ہی نہ سمجھیں، اُن کے بارے میں اگر یہ کہا جائے کہ وہ اس دین کے پیرونہیں ہیں تو اس میں آخر اعتراض کی کیابات ہو سکتی ہے؟ یہ ایساہی ہے جیسا کہ مثال کے طور پر، مسیحی حضرات ہمیں غیرمسیحی کہیں تو یہ ہمارے لیے کسی قسم کی گالی اوربدزبانی نہیں، بلکہ سراسر حقیقت کا بیان ہو گا۔</p>
			<p>یہاں یہ بات بھی یادرہنی چاہیے کہ اس لفظ کوسندِجوازفراہم کرنے کے لیے بالکل بھی ضروری نہیں ہے کہ ہم نصوص میں اس کا کوئی حوالہ تلاش کریں۔ اس لیے کہ کسی کونام دینے کے لیے نص کی قطعاًکوئی ضرورت نہیں ہوتی اور یہی وجہ ہے کہ ہم دیگرمذاہب کے ماننے والوں کو مخصوص ناموں، حتیٰ کہ اُنھی کے تجویزکردہ ناموں، یعنی ہندو، سکھ اور بدھ وغیرہ سے بلاتے ہیں اور اس پرکبھی بھی نص کامطالبہ نہیں کرتے۔ چنانچہ اگر ہم کسی شخص کو ایک خاص مذہبی نام دے سکتے ہیں توغیرمسلم کا نام بہ طریق اولیٰ دے سکتے ہیں کہ یہ اپنی حقیقت میں کچھ بھی نہیں، محض کسی ذات کے غیر کو بیان کر دینا ہے۔ اور اس طرح کے بیان کامعروف طریقہ یہی ہوتا ہے کہ اُسے ”غیر“ کے ساتھ ترکیب دے دیا جائے، جیسا کہ مثال کے طور پر، ہم اللہ کے سواتمام ہستیوں کو غیراللہ کا نام دے دیتے ہیں۔ تاہم قرآن نے <annotation lang="ar">’وَمَنْ یَّبْتَغِ غَیْرَ الْاِسْلَامِ دِیْنًا‘</annotation> ۳۵؂ کی آیت میں توخاص اسلام کے مقابلے میں یہی ترکیب، یعنی ”غیراسلام“ بیان بھی کی ہے کہ جس کے ہوتے ہوئے لفظ غیرمسلم کے لیے ایک حد تک نص کا دعویٰ بھی کیاجاسکتاہے۔ ایک اورطریقے سے دیکھا جائے تو یہ غیرمسلم کا نام واضح طور پر خداہی کی طرف سے رکھاہوا معلوم ہوتا ہے۔ اس لیے کہ اسلام کو ماننے والوں کو <annotation lang="ar">’ھُوَ سَمّٰکُمُ الْمُسْلِمِیْنَ‘</annotation> ۳۶؂ کہہ کرمسلم کا نام دینا، اس کا مطلب ہی یہ ہے کہ جواسے نہ مانتاہو، وہ اپنے نام کے لحاظ سے غیرمسلم ہوگا۔ مزید یہ کہ ایک مقام پر فرمایا ہے کہ جوتمھیں سلام کہے اُسے یہ نہ کہو: <annotation lang="ar">’لَسْتَ مُؤْمِنًا‘</annotation> ۳۷؂ کہ تم مسلمان نہیں ہو۔ غور کیا جائے تو یہ <annotation lang="ar">’لَسْتَ‘</annotation> اصل میں ”غیر“ اور <annotation lang="ar">’مُؤْمِنًا‘</annotation> اصل میں ”مسلم“ ہی ہے۔</p>
			<heading>۲۔ مسلم</heading>
			<p>یہودیت اورمسیحیت کے پیرویہودی اورمسیح کہلاتے ہیں، اسی طرح ہروہ شخص جو اسلام کو قبول کرے اوراُس کااقرار کرے، اُسے مسلم کہا جاتا ہے۔ ۳۸؂ اس اقرار کے لیے شریعت میں کوئی خاص صورت مقررنہیں کی گئی۔ نبی صلی اللہ علیہ وسلم کے زمانے میں اس کی ایک سے زائدصورتیں واقعہ میں آئیں۔ مثلاً کسی شخص نے آکرسلام کر دیا، اُس نے <annotation lang="ar">’أشہد أن لا إلٰہ إلا اللّٰہ وأشہد أن محمدًا رسول اللّٰہ‘</annotation> کہتے ہوئے توحید اوررسالت محمدی کی شہادت دے دی، یااُس نے مسلمانوں کی اصل دعوت، یعنی ’لا إلٰہ إلا اللّٰہ‘ کا اظہار کر دیا، ان سب صورتوں کواُس کی طرف سے اسلام کااقرارسمجھاگیا۔ اور یہ محض اُس کااقرارہی تھاجواُس کے مسلمان ہونے کے لیے کافی جاناگیا۔ اس سے آگے بڑھ کرہمارے ہاں جو نماز اور زکوٰۃ کو اس کی دو شرطوں کے طورپربیان کردیاجاتاہے، واضح ہو کہ وہ مسلمان قراردیے جانے کے نہیں، بلکہ اُن حقوق کو حاصل کرنے کے شرائط ہیں جن کامطالبہ کوئی مسلمان اپنے اسلام کی بنیاد پر کر سکتا ہے۔ جیسا کہ رسول اللہ کے زمانے میں جب خدا کی طرف سے عذاب کا فیصلہ سنادیاگیا اور اس سے بچنے کا حق صرف اُسے دیاگیاجواسلام کو قبول کر لے تواب ہراُس شخص سے جو مسلمان ہونے کا دعویٰ کرے اور اس طرح خدائی عذاب سے بچنے کا حق مانگے، اُس سے نماز اور زکوٰۃ ادا کرنے کا مطالبہ کیا گیا۔ اسی طرح یہ دوشرطیں اُن مسلمانوں کے لیے بھی لازم قراردی جا سکتی ہیں جواسلامی ریاست سے مسلمان ہونے کی حیثیت سے اپنے حقوق کا تقاضاکریں۔</p>
			<p>یہ بنیادی بات جان لینے کے بعد اب ایک سوال پیداہوتاہے۔ وہ یہ کہ کوئی مسلم کیا اپنے اس نام سے کسی وقت محروم بھی کیا جا سکتا ہے؟ غامدی صاحب جس راے کے مؤید ہیں، وہ اس لحاظ سے نہایت مبنی برعقل ہے کہ اس کے مطابق یہ نام اُسے جس بنیاد پر دیا گیا تھا، اُس بنیاد کے ڈھے جانے ہی پروہ اس سے محروم کیا جا سکتا ہے۔ ۳۹؂ چنانچہ اُن کاکہناہے کہ جب تک وہ اپنے اس اقرار پرقائم رہے، ہم پرلازم ہے کہ ہم اُسے مسلم سمجھیں اورمسلم کہیں۔ کسی شخص کو یہ حق حاصل نہیں کہ وہ اِس اقرارکوماننے سے انکارکرے اوراُسے غیرمسلم قرار دے دے۔ یہ بات کہ یہ حق کسی کو حاصل نہیں ہے، اس کا ذکر قرآن میں اُس مقام پرہواہے جہاں مسلمانوں کوقتال کے بارے میں ہدایت دیتے ہوئے فرمایا ہے: <annotation lang="ar">’وَلَا تَقُوْلُوْا لِمَنْ اَلْقٰٓی اِلَیْکُمُ السَّلٰمَ لَسْتَ مُؤْمِنًا‘</annotation> (جو شخص تمھیں سلام کرے، اُسے یہ نہ کہاکروکہ تم مسلمان نہیں ہو)۔ ۴۰؂ وقتِ ملاقات سلام کرنا اِسلام کا ایک شعاراوراس لحاظ سے اس دین کااِقرارکرنے کے مترادف تھا، چنانچہ مسلمانوں کو اس بات سے روک دیاگیاکہ وہ اسے ماننے سے ہرگزانکارنہ کریں۔ یہ انکار نتائج کے اعتبار سے کس قدرسنگین ہے، اس کااندازہ کئی احادیث سے بھی بہ خوبی ہو جاتا ہے۔ مثلاً ایک مرتبہ اسامہ بن زیدجہادکے سلسلہ میں ایک سریہ کے ساتھ گئے۔ دشمن کے علاقے میں اُنھوں نے ایک شخص کو پکڑا تو اُس نے <annotation lang="ar">’لا إلٰہ إلا اللّٰہ‘</annotation> پڑھ دیا۔ یہ کلمہ اُس کی طرف سے اسلام کااقرار تھا، مگرانھوں نے اسے تسلیم نہیں کیااوراُس شخص کو قتل کر دیا۔ بعد میں یہ بات انھوں نے رسول اللہ صلی اللہ علیہ وسلم کے سامنے بیان کی اور اپنی طرف سے ایک معقول عذربھی پیش کیا، مگرآپ نے اُن کے اس کام پراس قدرنکیرفرمائی کہ اُسامہ بیان کرتے ہیں کہ میں نے خواہش کی کہ میں آج کے دن اسلام لایاہوتا کہ میرایہ جرم اسلام قبول کرنے کی وجہ سے معاف کر دیا جاتا۔ ۴۱؂</p>
			<p>یہاں پھرایک سوال پیداہوتاہے۔ وہ یہ کہ جو شخص اسلام کااقرارکررہاہو، اگراسلام کے خلاف عقیدے کا اظہار کرے اور اس کی روح کے منافی اعمال کامرتکب ہوتوکیاپھربھی اسے مسلم ہی کہا جائے گااوراس نام سے محروم نہیں کیا جائے گا؟ غامدی صاحب اس کا جواب ہاں میں دیتے ہیں اوراصرارکرتے ہیں کہ مسلمان کوبہرصورت، چاہے وہ غیراسلامی نظریات کاحامل اورصریح بداعمالی کا شکار ہو جائے، مسلمان ہی کہا جائے گا، اور ان کی اس بات کے پیچھے چند ایک وجوہ بہ آسانی سمجھ لیے جا سکتے ہیں:</p>
			<p>ایک یہ کہ کسی شخص کو ’مسلم‘ کا لفظ نہ تواُس کے حقیقی ایمان کی وجہ سے دیاجاتاہے اور نہ اُس کی نیکی اورپرہیزگاری کی وجہ سے کہ اس میں کسی خرابی یاکمی کے درآنے پر اسے واپس لے لیا جائے۔ یہ محض ایک نام ہے جوہراُس شخص کو شناخت کے طور پر دیاجاتاہے جواسلام کے دائرے میںآنے کا اقرار کرے۔ اب ہوناتویہی چاہیے کہ ہرمسلمان اپنے اِس نام کی لاج رکھے اور اپنے عقیدہ وعمل میں حقیقی معنوں میں مسلمان بننے کی کوشش کرے، لیکن اگروہ اس طرح کامسلمان نہیں بن پاتاتوسادہ سی بات ہے کہ اس سے اس کے نام کی نفی نہیں ہو جاتی، الاّ یہ کہ وہ خود اس اقرار سے پیچھے ہٹ جائے اور اس کاانکارکردے۔</p>
			<p>دوسرے یہ کہ مسلم کا یہ نام اُسے ظاہری اورقانونی طورپرمسلمان قراردیتاہے، حقیقی طور پر نہیں کہ ہم اس سلسلے میں اُس کی گمراہیوں اوربداعمالیوں کوپیش کرنے لگیں۔ قانون اورحقیقت میں پایاجانے والایہی فرق ہے کہ مسلمان معاشرے کے تمام افراد ایمان وعمل میں باہم مختلف ہونے کے باوجودایک جیسے نام، یعنی مسلمان سے پکارے جاتے ہیں۔ بلکہ منافقین کا معاملہ تو اس فرق کی نہایت واضح مثال ہے۔ یہ لوگ کفرونفاق کے سرغنہ تھے اور اسلام کے خلاف اپنی ریشہ دوانیوں کی وجہ سے اس لائق نہیں تھے کہ انھیں مسلمان کہا جاتا، مگر ہم دیکھتے ہیں کہ اس سب کے باوجودانھیں مسلمان کہاگیا۔ قرآن میں بھی انھیں عام طور پر اُنھی لفظوں، یعنی <annotation lang="ar">’یٰٓاَیُّھَا الَّذِیْنَ اٰمَنُوْا‘</annotation> سے خطاب کیا گیا کہ جن سے مومنین صالحین کوخطاب کیاجاتاتھا۔ اور صرف یہی نہیں کہ انھیں مسلمان کا نام دیا جاتا تھا، بلکہ انھیں مسلم معاشرے کا ایک فرداورمسلمانوں کاساتھی بھی قراردیاجاتاتھا۔ ان کے فتنہ پردازوں میں سے ایک شخص نے جب اللہ کے پیغمبرکے بارے میں نازیبا کلمات کہے اور کچھ جاں نثاروں نے اس کے قتل کی اجازت مانگی توآپ نے انکارکرتے ہوئے فرمایا: <annotation lang="ar">’لا یتحدث الناس أن محمدًا یقتل أصحابہ‘</annotation> (ایسا نہ ہو کہ لوگ کہیں کہ محمد صلی اللہ علیہ وسلم اپنے ہی ساتھیوں کو قتل کرانے لگے ہیں)۔ ۴۲؂ غرض یہ کہ ہروہ شخص جواسلام کا اقرارکرتاہے، قطع نظراس سے کہ اُس کے نظریات و عقائداوراعمال کس طرح کے ہیں، وہ مسلم ہے، اس لیے کہ ’مسلم‘ کا یہ لفظ اُس کے لیے قانونی اورظاہری لحاظ سے بولا جا رہا ہے نہ کہ حقیقی لحاظ سے۔ باقی جہاں تک کسی شخص کے حقیقی اسلام کا تعلق ہے تو اس بارے میں فیصلہ عالم کا پروردگارہی سنا سکتا ہے اور وہ آخرت میں یہ فیصلہ ضرورسنائے گا۔</p>
			<p>تیسرے یہ کہ کسی مسلمان کے نظریات وعقائد جس قدربھی گمراہ کن ہو جائیں، وہ اُن کے لیے استدلال چونکہ اللہ و رسول کی ذات کوماخذمان کر کر رہا ہوتا ہے، اس لیے بھی لازم ہوتا ہے کہ اُسے مسلم کہا جائے کہ اُس کا یہ استدلال اصل میں دین اسلام کااقرارکرنے کے مترادف ہوتا ہے۔ باقی جہاں تک ہدایت سے اُس کے اختلافات کا تعلق ہے تو وہ تاویل کے اختلافات ہیں جو دنیا میں اُس وقت تک موجود رہیں گے جب تک انسان کی عقل اور اس کے ارادہ و اختیار پر کوئی روک نہ لگا دی جائے۔ ان کی بہت بڑی مثال قرآن وحدیث کے سمجھنے میں ہونے والے اختلافات ہیں۔ مثال کے طور پر، ایک عالم کے نزدیک قرآن کا کوئی لفظ، جیسا کہ <annotation lang="ar">’وَیَبْقٰی وَجْہُ رَبِّکَ‘</annotation> کی آیت میں ’وَجْہ‘ کا لفظ اپنے حقیقی معنی میں آیا ہے اور اس کا مطلب ہے: خداکا چہرہ۔ ۴۳؂ دوسرے کے نزدیک یہ اپنے مجازی معنی میں آیا ہے اور اس سے مراد خدا کی ذات ہے۔ اسی طرح کا معاملہ <annotation lang="ar">’ید‘</annotation>، <annotation lang="ar">’ساق‘</annotation>، اور <annotation lang="ar">’کرسی‘</annotation> وغیرہ کا مفہوم سمجھنے میں ہوا ہے اور اس نوعیت کے اختلافات بالعموم متکلمین کے درمیان میں واقع ہوتے ہیں۔ یہ اختلافات مفسرین کے ہاں بھی پائے جاتے ہیں۔ مثلاً، ایک مفسرکے ہاں کوئی لفظ، جیسا کہ ’النَّاس‘ قرآن میں ہرمقام پر اپنی عمومیت کے ساتھ استعمال ہوا ہے اور اس کا مطلب ہے ساری دنیا کے انسان۔ دوسرے کے نزدیک یہ لفظ تخصیص میں بھی چلا جاتا ہے اور اس وقت اس سے مرادکچھ مخصوص انسان ہوتے ہیں۔ فقہاکے درمیان میں پائے جانے والے اختلافات کا بھی یہی معاملہ ہے۔ مثلاً کسی فقیہ کے نزدیک کوئی حکم، جیسا کہ <annotation lang="ar">’وَقَرْنَ فِیْ بُیُوْتِکُنَّ‘</annotation>، کچھ مخصوص ہستیوں کے لیے خاص ہے اور بعض کی راے میں یہ مبنی برعلت ہے، اس لیے ہرایک تک ممتد ہو گیا ہے۔ ۴۴؂ اصولیین کے ہاں بھی یہی صورت حال ہے۔ شرک وتوحید، عبادت اور بدعت جیسی بنیادی اصطلاحات کا مفہوم طے کرنے میں بھی ان کے مابین اچھا خاصا اختلاف ہو جاتا ہے۔ غرض یہ کہ یہ سب حضرات جب آپس میں اختلاف کر رہے ہوتے ہیں تواپنے موقف کی سند میں چونکہ اللہ ورسول کی بات نقل کر رہے ہوتے ہیں، اس لیے ان کے تمام اختلافات، بہرحال تاویل کے دائرے میں رہتے ہیں۔ ۴۵؂ اور انھیں دائرۂ اسلام سے باہرنہیں جانے دیتے۔ تاہم، یہ بات صحیح ہے کہ مختلف الراے فریقین کے بارے میں یہ بالکل نہیں کہا جاسکتاکہ وہ دونوں حق پرہیں، ان میں کوئی ایک لازم ہے کہ غلطی پر ہو اور بعض صورتوں میں ہوسکتاہے کہ وہ صریح گمراہی میں بھی جا پڑاہو۔ چنانچہ ضروری ہے کہ جو شخص جس بات کو غلط سمجھتاہو، وہ اُسے ضرورغلط کہے۔ شرک وکفر اورفسق وضلالت جیسے گناہوں کوانھی ناموں سے بیان کرے اور اس سلسلے میں کسی مداہنت کوہرگزراہ نہ دے۔ ان کی سنگینی کے بارے میں لوگوں کو متنبہ کرے اور ان سے باز رہنے کی پرزور تلقین بھی کرے۔</p>
			<p>مذکورہ بالاتینوں نکات اس بات کوبالکل واضح کر دیتے ہیں کہ ہروہ شخص جواسلام کااقرارکرے، وہ مسلمان ہے، اس لیے کہ ’مسلم‘ کا یہ لفظ اسے حقیقت کے اعتبار سے نہیں، بلکہ قانونی اعتبار سے اورمحض شناخت کے طور پر دیا گیا ہے جو اُس سے اُس وقت تک نہیں چھینا جاسکتاجب تک وہ اپنے اقرارپرقائم رہے اور اللہ ورسول کی بات سے استدلال کرتا رہے۔ یہی وجہ ہے کہ غامدی صاحب اس بات پر اصرارکرتے ہیں کہ بہت سے مشاہیر اسلام اپنے عقائد کی کجی اور ان میں درآنے والے شرک وکفرکے باوجودمسلمان ہیں اور کسی کوحق نہیں کہ وہ انھیں غیرمسلم قرار دے اور انھیں مسلمانوں کی جماعت سے الگ کر دے۔ ان کے الفاظ یہ ہیں:</p>
			<blockquote>
				<p>”اِس کے بعد اُن لوگوں کا معاملہ ہے جو مسلمان ہیں، اپنے مسلمان ہونے کا اقرار، بلکہ اُس پر اصرار کرتے ہیں، مگر کوئی ایسا عقیدہ یا عمل اختیار کر لیتے ہیں جو عام طور پر اسلام کی تعلیمات کے منافی سمجھا جاتا ہے یا کسی آیت یا حدیث کی کوئی ایسی تاویل اختیار کر لیتے ہیں جسے کوئی عالم یا علما یا دوسرے تمام مسلمان بالکل غلط سمجھتے ہیں، مثلاً امام غزالی اور شاہ ولی اللہ جیسے بزرگوں کا یہ عقیدہ کہ توحید کا منتہاے کمال وحدت الوجود ہے یا محی الدین ابن عربی کا یہ نظریہ کہ ختم نبوت کے معنی یہ نہیں ہیں کہ نبوت کا مقام اور اُس کے کمالات ختم ہو گئے ہیں، بلکہ صرف یہ ہیں کہ اب جو نبی بھی ہو گا، وہ محمد رسول اللہ صلی اللہ علیہ وسلم کی شریعت کا پیرو ہو گا یا اہل تشیع کا یہ نقطۂ نظر کہ مسلمانوں کا حکمران بھی مامور من اللہ ہوتا ہے جسے امام کہا جاتا ہے اور نبی صلی اللہ علیہ وسلم کے بعد اِس منصب کے لیے سیدنا علی رضی اللہ عنہ کا تقرر اِسی اصول کے مطابق خود اللہ تعالیٰ کی طرف سے کر دیا گیا تھا جسے قبول نہیں کیا گیا یا علامہ اقبال جیسے جلیل القدر مفکر کی یہ راے کہ جنت اور دوزخ مقامات نہیں، بلکہ احوال ہیں۔</p>
				<p>یہ اور اِس نوعیت کے تمام نظریات و عقائد غلط قرار دیے جا سکتے ہیں، اِنھیں ضلالت اور گمراہی بھی کہا جا سکتا ہے، لیکن اِن کے حاملین چونکہ قرآن و حدیث ہی سے استدلال کر رہے ہوتے ہیں، اِس لیے اُنھیں غیرمسلم یا کافر قرار نہیں دیا جا سکتا۔ اِن نظریات و عقائد کے بارے میں خدا کا فیصلہ کیا ہے؟ اِس کے لیے قیامت کا انتظار کرنا چاہیے۔ دنیا میں اِن کے حاملین اپنے اقرار کے مطابق مسلمان ہیں، مسلمان سمجھے جائیں گے اور اُن کے ساتھ تمام معاملات اُسی طریقے سے ہو ں گے، جس طرح مسلمانوں کی جماعت کے ایک فرد کے ساتھ کیے جاتے ہیں۔ علما کا حق ہے کہ اُن کی غلطی اُن پر واضح کریں، اُنھیں صحیح بات کے قبول کرنے کی دعوت دیں، اُن کے نظریات و عقائد میں کوئی چیز شرک ہے تو اُسے شرک اور کفر ہے تو اُسے کفر کہیں اور لوگوں کو بھی اُس پر متنبہ کریں، مگر اُن کے متعلق یہ فیصلہ کہ وہ مسلمان نہیں رہے یا اُنھیں مسلمانوں کی جماعت سے الگ کر دینا چاہیے، اِس کا حق کسی کو بھی حاصل نہیں ہے۔ اِس لیے کہ یہ حق خدا ہی دے سکتا تھا اور قرآن و حدیث سے واقف ہر شخص جانتا ہے کہ اُس نے یہ حق کسی کو نہیں دیا ہے۔“ ۴۶؂</p>
			</blockquote>
		</section>
		<section>
			<p>۲۹؂ بخاری، رقم ۶۷۶۴۔</p>
			<p>۳۰؂ تاہم، جو شخص اسلام کو چھوڑدے اور اس کااظہاربھی کرے توہم اِس معنی میں اُسے مرتدضرورکہہ سکتے ہیں کہ وہ اب مسلمان نہیں رہا۔</p>
			<p>۳۱؂ النساء۴: ۱۱۔ ”تم نہیں جانتے کہ ان میں سے کون بہ لحاظ منفعت تم سے قریب ترہے۔ یہ حصے اللہ نے مقررکردیے ہیں۔“</p>
			<p>۳۲؂ قرآن نے اسے صراحت سے بیان بھی کر دیا ہے (الانفال ۸: ۷۲)۔ حدیث میں منقول ابوبصیرکاواقعہ بھی اسی بات کی دلیل ہے (بخاری، رقم ۲۷۳۱)۔</p>
			<p>۳۳؂ البقرہ ۲: ۲۲۱۔</p>
			<p>۳۴؂ یہ اجازت مردوں کے بجاے اہل کتاب کی عورتوں کے ساتھ ہی کیوں مخصوص ہے ؟اس کی تفصیل بیان کرنے کا یہ موقع نہیں۔</p>
			<p>۳۵؂ آل عمران۳: ۸۵۔</p>
			<p>۳۶؂ الحج ۲۲: ۷۸۔</p>
			<p>۳۷؂ النساء۴: ۹۴۔</p>
			<p>۳۸؂ جیسا کہ <annotation lang="ar">’ھُوَ سَمّٰکُمُ الْمُسْلِمِیْنَ مِنْ قَبْلُ وَفِیْ ھٰذَا‘</annotation> کی آیت میں یہ نام اُنھیں دیابھی گیا ہے (الحج ۲۲: ۷۸)۔</p>
			<p>۳۹؂ یہ وہی بات ہے جسے عام طورپرعلمااس طرح بیان کرتے ہیں: <annotation lang="ar">’ولا یخرج العبد من الإیمان إلا بجحود ما أدخلہ فیہ‘</annotation> (شرح الطحاویہ ۱/ ۳۳۱)۔</p>
			<p>۴۰؂ النساء ۴: ۹۴۔</p>
			<p>۴۱؂ مسلم، رقم ۲۷۷۔</p>
			<p>۴۲؂ بخاری، رقم ۴۹۰۵۔</p>
			<p>۴۳؂ الرحمن ۵۵: ۲۷۔</p>
			<p>۴۴؂ الاحزاب۳۳: ۳۳۔</p>
			<p>۴۵؂ اس ذیل میں جوتاویل سائغ کی شرط لگائی جاتی ہے، وہ بھی بے جاہے۔ اس لیے کہ یہ ایک اضافی امرہے اورکس کی تاویل سائغ ہے اورکس کی غیرسائغ، سوال پیدا ہوتا ہے کہ اس بات کا فیصلہ ہردوفریق میں سے کون کرے گا؟</p>
			<p>۴۶؂ جاوید احمد غامدی، مسلم اورغیرمسلم، ماہنامہ اشراق، اکتوبر ۲۰۱۵ء، صفحہ ۱۹۔</p>
		</section>
	</body>
</document>