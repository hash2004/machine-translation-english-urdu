<document>
	<meta>
		<title>اسلام آباد میں ہارٹ آف ایشیا کانفرنس سے متعلق اعلیٰ سطح اجلاس کا آغاز</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11971/</link>
			<copyright-holder>آئی بی سی اردو</copyright-holder>
		</publication>
		<num-words>484</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>اسلام آباد میں ہارٹ آف ایشیا کانفرنس سے متعلق اعلیٰ سطح اجلاس کا آغاز ہو گیا۔مشیر خارجہ سرتاج عزیز کا کہنا ہے پاکستان چاہتا ہے کہ افغانستان میں امن ہو۔کانفرنس علاقائی تعاون اور روابط کے فروغ کی کوششوں میں معاون ثابت ہوگی۔</p>
			<p>ہارٹ آف ایشیا کانفرنس کا قیام 2011 میں افغانستان اور ترکی کے اشتراک سے عمل میں آیا۔ہارٹ آف ایشیا کانفرنس میں 17 ملکوں سمیت 12 عالمی تنظیمیں بھی شرکت کر رہی ہیں ۔وزیراعظم نواز شریف اور افغان صدر اشرف غنی مشترکہ طور پر کانفرنس کا افتتاح کریں گے۔</p>
			<p>ہارٹ آف ایشیا کانفرنس کے سلسلے میں رکن ممالک کے سینئر حکام کے درمیان ملاقاتیں ہوں گی، مشیر خارجہ سرتاج عزیز اورافغان نائب وزیر خارجہ افتتاحی کلمات سے شرکا کا خیر مقدم کریں گے۔</p>
			<p>مشیر خارجہ چینی وزیر خارجہ سے ملاقات کریں گے جس میں افغان امن، خطے کی صورتحال اور پاک چین تعلقات زیر غور آئیں گے، وزارت خارجہ کی جانب سے نیشنل آرٹس کونسل میں مہمانوں کے لیے ثقافتی شو بھی ہوگا۔</p>
			<p>نو دسمبر کو وزیراعظم نواز شریف اور افغان صدراشرف غنی کانفرنس کا باقاعدہ افتتاح کریں گے، گروپ فوٹو کے بعد وزیراعظم نواز شریف اوراشرف غنی ریمارکس دیں گے، مشترکہ اعلامیے کے بعد مشیرخارجہ سرتاج عزیزاورافغان وزیر خارجہ صلاح الدین ربانی مشترکہ نیوز کانفرنس کریں گے۔</p>
			<p>پرامن، خوشحال اور اقتصادی طور پر مضبوط افغانستان نہ صرف خطے بلکہ پوری دنیا کے لیے ضروری ہے ، اسی مقصد کے حصول کے لیے یہ پانچویں کانفرنس ہو رہی ہے ۔اس سے پہلے ہارٹ آف ایشیا کانفرنس ترکی ، افغانستان ، قازقستان اور چین میں ہو چکی ہے ۔</p>
			<p>ہارٹ آف ایشیا تنظیم 2011 ء میںقائم کی گئی اور اس کا ایک ہی مقصد پر امن ، مستحکم اور خوشحال افغانستان ہے۔ تنظیم کے 14 رکن ہیں جن میں پاکستان ، افغانستان، روس، چین ، بھارت ، سعودی عرب ، ایران ، آذربائیجان، قازقستان، کرغستان، تاجکستان، ترکی، ترکمانستان اور متحدہ عرب امارات شامل ہیں۔</p>
			<p>ماہرین کا کہنا ہے کہ یہ <annotation lang="en">regional integrity</annotation> کا معاملہ ہے، کہ جو ممالک افغانستان کے ارد گرد ہیں اور جو طویل ترین بارڈر شیئر کرتے ہیں وہ اکٹھے ہوں اور ایک ایسا میکنزم تیار کریں جو اکانومیکل انٹیگریشن کرے جس کے سیاسی اور جیو پولیٹیکل اثرات مرتب ہوں گے ۔</p>
			<p>کانفرنس میں افغانستان کی سیکیورٹی اور معیشت کی بہتری ، ہمسایہ ممالک سے انٹیلے جنس شیئرنگ ، انسداد دہشت گردی،انسداد منشیات،غربت کے خاتمے، تعلیم اور انفراسٹرکچر جیسے معاملات پر علاقائی تعاون پر بات کی جائے گی ۔</p>
			<p>ماہر عالمی امور ڈاکٹر اشتیاق کہتے ہیں کہ افغانستان میں امن پاکستان کے لیے <annotation lang="en">vital</annotation> ہے۔ خاص کر اب جب کہ پاکستان اقتصادی طور پر آگے بڑھ رہا ہے۔ ایسے وقت میں جب پاک چین اقتصادی راہداری ہے، چین اور امریکا کا تعاون ہے، ایسے میں کوئی وجہ نہیں کہ ہم ماضی بھلا کر آگے بڑھیں۔</p>
			<p>کانفرنس میں بھارت ، چین، تاجکستان، کرغزستان، ایران، اور افغانستان کے وزرائے خارجہ جبکہ آذر بائیجان، قازقستان، روس، سعودی عرب، ترکی، ترکمانستان اور متحدہ عرب امارات کے اہم نمائندے شرکت کر رہے ہیں</p>
		</section>
	</body>
</document>
