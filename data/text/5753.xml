<document>
	<meta>
		<title>سورۂ تین (منظوم ترجمانی)</title>
		<author>
			<name>مرزا آصف رسول</name>
		</author>
		<publication>
			<name>Mahnama Ishraq September 2003</name>
			<year>2003</year>
			<city>Lahore</city>
			<link>http://www.javedahmadghamidi.org/#!/ishraq/5adb7342b7dd1138372db9f8?articleId=5adb737fb7dd1138372dc25b</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>رحیم ورحمان حق تعالیٰ کے اسمِ عالی سے ابتدا ہے</p>
			<p>گواہی دیتا ہے ”تین“ یعنی وہ کوہِ جودی</p>
			<p>اور اس کا دامن</p>
			<p>کہ نوحِ پیغمبر خدا نے</p>
			<p>خدا کا پیغامِ ارفعیت</p>
			<p>ان اہلِ عدوان کو سنایا</p>
			<p>جو ظلمتوں کی عمیق پستی میں سو رہےتھے</p>
			<p>انھیں جگایا</p>
			<p>مگر نہ جاگے وہ اہلِ غفلت</p>
			<p>تو دیکھ لو اب</p>
			<p>ہمیشہ کی نیند سو گئے ہیں</p>
			<p>گواہی دیتا ہے کوہِ زیتوں</p>
			<p>جہاں سے حق نے</p>
			<p>اس ابنِ مریم کو آسمان پر بلالیا تھا</p>
			<p>ستم کی دھرتی سے اپنی جانب اٹھالیا تھا</p>
			<p>کہ جس کے پیغامِ سرفرازی کو قومِ بدبخت نے نہ مانا</p>
			<p>وقیر شے کو حقیر جانا</p>
			<p>تو دیکھ لو پھر</p>
			<p>یہود اپنی جفا کے بدلے میں اس امامت کو کھو چکے ہیں</p>
			<p>عظیم نعمت گنوا چکے ہیں</p>
			<p>جو طورِ سینا کی وادیوں سے</p>
			<p>انھیں ملی تھی</p>
			<p>وہ ساری دولت لٹا چکے ہیں</p>
			<p>گواہی دیتا ہے طورِ سینا</p>
			<p>جہاں پہ موسیٰ کے ساتھیوں کو</p>
			<p>رفاقتوں کے صلے میں حق نے</p>
			<p>کتاب وحکمت کا نور دے کر</p>
			<p>انھیں امامت کی مرتبت پر</p>
			<p>فراز ومامور کر دیا تھا</p>
			<p>اور ان کی مستور منزلت کو</p>
			<p>جہاں میں مشہور کر دیا تھا</p>
			<p>دیارِ زمزم حریمِ قومِ رسول خاتم</p>
			<p>کہ اجرِ مطلق ہے اس وفا کا</p>
			<p>جو باپ بیٹے نے مل کے اپنے خدا سے کی تھی</p>
			<p>بہ رجعتِ دل</p>
			<p>اسی وفا کے نشاں کا حامل</p>
			<p>یہ شہر مامون بھی ہے شاہد</p>
			<p>کہ ہم نے انساں کو اس کے مقصود اس کی غایت کے آئینے میں</p>
			<p>اک ایسی تقویم پر اٹھایا</p>
			<p>حسین بنایا</p>
			<p>کہ اپنی تخلیق اور توازن کی ہر جہت میں</p>
			<p>جمیل تر ہے</p>
			<p>کریم وارفع نفیس و اعلیٰ عظیم صورت جلیل تر ہے</p>
			<p>مگر جب آئے</p>
			<p>ذلیل ہونے رزیل بننے پہ ابن آدم</p>
			<p>وفا سے منکر دغا کا خوگر</p>
			<p>علوو عظمت کی سرفرازی سے بے نیازی کے طور سیکھے</p>
			<p>تو پھر ہمارا بھی قاعدہ ہے</p>
			<p>کہ اس کی ہستی کو بامِ رفعت سے پستیوں میں گرا کے چھوڑیں</p>
			<p>وقار و عزت کے آسماں سے</p>
			<p>زمین کی ذلت پہ لاکے چھوڑیں</p>
			<p>یہی وطیرہ رہا ہے اپنا</p>
			<p>کہ جو بھی اپنے مقامِ ارفع سے نیچے آیا</p>
			<p>تو اس کو ہم نے</p>
			<p>بہت ہی ادنیٰ بنا دیا ہے</p>
			<p>ہر ایک حد سے گرا دیا ہے</p>
			<p>اس ابتلا سے</p>
			<p>کڑی سزا سے</p>
			<p>خدا کے مومن ہی بچ سکے ہیں</p>
			<p>خدا کے مسلم</p>
			<p>وہ اہلِ ایماں جو مانتے ہیں</p>
			<p>حقیقتوں کو</p>
			<p>خدا اور اس کی رسالتوں کو</p>
			<p>اور ان کا طرزِ عمل بھی ان کے یقین محکم کا آئینہ ہے</p>
			<p>شعار تقویٰ و پارسائی</p>
			<p>وطیرہ مخلوق کی بھلائی</p>
			<p>یہ ان کی ہستی کا لازمہ ہے</p>
			<p>تو ایسے احبابِ باصفا کو</p>
			<p>جزا بھی ہم بے حساب دیں گے</p>
			<p>ارم کی صورت سرور پیہم</p>
			<p>جو ختم ہوگا نہ اور کبھی کم</p>
			<p>انھیں یہ نعمت شتاب دیں گے</p>
			<p>تو اے رسول! اب ذرا بتاؤ</p>
			<p>ہمیں دکھاؤ</p>
			<p>وہ چیز کیا ہے؟</p>
			<p>جو روز محشر کے سلسلے میں</p>
			<p>جزا سزا کے معاملے میں</p>
			<p>تمھاری تکذیب کر رہی ہے</p>
			<p>تو کیا وہ اللہ</p>
			<p>ہر ایک حاکم سے فیصلوں میں سوا نہیں ہے؟</p>
			<p>پھر اس کا اک ایک قولِ فیصل</p>
			<p>گمانِ بد سے ورا نہیں ہے؟</p>
			<p>تو کیا یہ اب بھی ہے غیر ممکن؟</p>
			<p>کہ وہ قیامت بپانہ کر دے اور اپنی میزاں کے آئینے میں</p>
			<p>وہ نیک و بد کو جدا نہ کر دے</p>
		</section>
	</body>
</document>