<document>
	<meta>
		<title>جہنم سے خروج</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq December 2016</name>
			<year>2016</year>
			<city>Lahore</city>
			<link>http://www.javedahmedghamidi.org/#!/ishraq/5adb7366b7dd1138372dbeef?articleId=5adb7366b7dd1138372dbef8</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>خدا کے مقابلے میں سرکشی اوربغاوت کرنااوراس کی ذات سے مطلق بے پرواہوجانا، یہ دونوں اپنی ذات میں بہت بڑے گناہ ہیں۔ قرآن نے جس طرح ان کے مستوجب سزاہونے کو بیان کیا ہے، اسی طرح یہ بھی بتایاہے کہ ان کی سزاابدی اوردائمی جہنم ہوگی۔ یہاں ایک سوال ذہن میں ابھرتاہے۔ وہ یہ کہ ان کے مقابلے میں جوکم تردرجے کے گناہ ہیں، اُن کی سزااپنی مدت کے لحاظ سے کتنی ہوگی؟ بعض لوگوں کی راے یہ ہے کہ اس طرح کے گناہوں کا ارتکاب کرنے والوں کو بھی ہمیشہ ہمیشہ کے لیے دوزخ میں رہناہے، اس لیے کہ جوشخص ایک مرتبہ اس میں ڈال دیا جائے گا، وہ کسی صورت باہرنہ نکل سکے گا۔ اس کے برخلاف، عام اور متداول راے یہ ہے کہ اس طرح کے لوگوں کو اس میں ڈالاتوضرورجائے گا، مگراپنے اپنے گناہوں کی سزاپالینے کے بعدآخرکاران کوباہرنکال لیا جائے گا۔</p>
			<p>ان میں سے پہلی راے پرچنداعتراضات پیداہوتے ہیں:</p>
			<p>اول یہ کہ پورے قرآن میں یہ بات کسی جگہ بیان نہیں ہوئی کہ ہرطرح کے گناہ کی سزاہمیشہ کی جہنم ہے۔ کچھ خاص قسم کے جرائم ہیں کہ جن کاارتکاب کرنے والوں کو یہ سزاسنائی گئی ہے۔ لہٰذا، بات اتنی ہی ہے جتنی خدانے بیان کر دی اور اس خاص نوعیت کی سزا کو ہرقسم کے گناہ سے متعلق کر دینا، کسی کے لیے بھی روانہیں۔</p>
			<p>دوم یہ کہ ہر طرح کے گناہ پر ایک جیسی سزادی جائے، یہ بات عدل وانصاف کے بالکل خلاف ہے۔ ہوناتویہ چاہیے کہ جس شخص کاگناہ جس قدر کم یازیادہ ہو، اسے اسی نسبت سے سزادی جائے۔ مثال کے طور پر، جس شخص نے تکبر اور بغاوت کاراستہ اختیارکیا، حق بات کے واضح ہو جانے کے بعداس کاانکارکردیا یا زندگی بھروہ گناہ کی دلدل میں پھنسا رہا تو اس طرح کے تمام لوگ سزاوارہیں کہ انھیں ہمیشہ کی سزاسنائی جائے۔ مگر اس کے مقابلے میں وہ شخص کہ جس نے مثال کے طور پر، کبائرکاارتکاب تو کیا، مگرزندگی بھراس کارویہ کبھی سرکشی اور بغاوت کانہ ہوا یا دوسرے کی اُس نے بس غیبت کر دی یا اسی طرح کے نسبتاًکم تردرجے کے گناہوں میں وہ ملوث ہوا، عدل وانصاف کا تقاضا یہی ہے کہ انھیں بغاوت پرآمادہ مجرموں کی طرح ہمیشہ کے لیے جہنم کی سزا نہ سنا دی جائے۔</p>
			<p>یہاں کہاجاسکتاہے کہ عدل کے اصول پرہم ابدی جہنم سے خلاصی کی بات کیوں کریں؟اس میں جومختلف درجات ہیں، وہ اسی لیے توہیں کہ عدل کے سارے تقاضے پورے ہوں اورلوگ اپنے اعمال کے لحاظ سے وہاں مختلف درجوں میں رکھے جائیں۔ عرض ہے کہ یہ بات بھی قرآن کے الفاظ سے میل نہیں کھاتی۔ ان درجات کے بارے میں قرآن یہ نہیں کہتاکہ ہرطرح کے مجرموں کودوزخ میں ہمیشہ کے لیے جانااوراپنے عمل کے لحاظ سے وہاں مختلف درجوں میں رہنا ہے، بلکہ وہ صرف یہ کہتا ہے کہ مجرموں کو اپنے اعمال کی شدت اورنرمی کے لحاظ سے وہاں مختلف درجوں میں رہنا ہے۔ چنانچہ اس بنیادپرزیادہ سے زیادہ یہی کہاجاسکتاہے کہ وہاں لوگ دائمی طور پر جائیں یاایک مقرر مدت کے لیے، ان کے درجوں میں بہرکیف، ایک تفاوت رکھاجائے گا۔ مثلاً، کھلاکفرکرنے والااوروہ منافق شخص جواپنے دل میں کفر چھپائے ہوئے تھا، یہ دونوں ہمیشہ کے لیے جہنم رسیدہوں گے، مگر اس فرق کے ساتھ کہ اول الذکراوپرکے درجے میں اورثانی الذکراس کے سب سے نچلے درجے میں ہوگا۔</p>
			<p>اس راے کے اثبات میں قرآن کی یہ دوآیتیں بھی پیش کی جاتی ہیں: <annotation lang="ar">’وَمَا ھُمْ بِخٰرِجِیْنَ مِنَ النَّارِ‘</annotation> ۱؂ اور <annotation lang="ar">’وَمَا ھُمْ بِخٰرِجِیْنَ مِنْھَا‘</annotation> ۲؂۔ یعنی، دوزخ کے لوگ وہاں سے باہر نہ آسکیں گے۔ پہلی آیت کے بارے میں واضح رہے کہ یہ اصل میں وہی بات ہے جوقرآن کے دیگرمقامات پر <annotation lang="ar">’ھُمْ فِیْھَا خَالِدُوْنَ‘</annotation> کے الفاظ میں اداکی جاتی ہے۔ نیز، یہاں تمام مجرمین کانہیں، بلکہ شرک کی دعوت دینے والے پیشواؤں اور ان کے پیروکاروں کاذکرہواہے۔ چنانچہ کچھ مخصوص لوگوں سے متعلق اس آیت کو زیرِ بحث عام دعوے سے کوئی تعلق نہیں۔ دوسری آیت کے بارے میں واضح رہے کہ اس میں دوزخ میں سے نکلنے یااس میں دائمی طورپرپڑے رہنے کا کوئی مضمون، سرے سے موجود ہی نہیں۔ اس میں توفقط اہل دوزخ کی یہ بے بسی بیان ہوئی ہے کہ وہ نکل بھاگناچاہیں گے، مگرکسی صورت بھی وہاں سے بھاگ نہ سکیں گے۔</p>
			<p>جہاں تک اس بحث کے بارے میں دوسری راے کا تعلق ہے کہ بعض لوگ اپنی سزاپاکردوزخ میں سے نکل آئیں گے تو اس کے حق میں ذیل کی چندباتیں پیش کی جا سکتی ہیں:</p>
			<p>اولاً، اس دنیاکی عدالتوں کوہم دیکھتے ہیں کہ وہ جرم کی نوعیت اورمجرم کے حالات کی خصوصی طور پر رعایت کرتی ہیں اور ہر طرح کے مجرم کو ایک طرح کی سزانہیں سناتیں اور نہ ہرکسی کوہمیشہ کے لیے سزامیں مبتلارکھتی ہیں، اس لیے کہ یہ عقل وفطرت کا فیصلہ اورعدل وانصاف کا ایک ناگزیرتقاضا ہے۔ قرآن میں بیان ہوئے آخرت کے احوال اور وہاں ہونے والے بے لاگ عدل کی تفصیلات، یہ سب چیزیں بھی اگرسامنے رہیں تو اس بات کومانے بغیرچارہ نہیں کہ وہاں ہرمجرم کونہ ایک جیسی سزادی جائے گی اور نہ ہرایک کوہمیشہ کے لیے سزامیں مبتلا ہی رکھا جائے گا۔</p>
			<p>ثانیاً، قرآن کے بہت سے مقامات اس بات کی بین دلیل ہیں کہ خدا کی رحمت اس کے غضب پرسبقت کر گئی ہے۔ چنانچہ خدا کی اس بے پایاں رحمت کا بھی تقاضاہے کہ کم تردرجے کے گناہوں میں ملوث لوگوں کو اپنی میعاد اور مقدار میں بالکل وہی سزانہ دی جائے جوباغی اورسرکش اور اس سے بے پروا مجرموں کودی گئی ہو، بلکہ کسی نہ کسی طرح ان کی وہاں سے خلاصی اور نجات کی کوئی سبیل پیداکی جائے۔</p>
			<p>ثالثاً، ہم جانتے ہیں کہ پروردگارنے انسان کوبنایاتواس کے دل میں ابدی زندگی کی آرزوبھی رکھی۔ اس آرزو کو پورا کرنے کے لیے ایک جنت بنائی اور کچھ ہدایات دے کر اس کی طرف جانے کی راہ کھول دی۔ پھراسے ارادہ اور اختیار دیا تاکہ وہ اپنی مرضی سے اس راہ پرچلے اورجنت کی ابدی زندگی کامستحق ٹھیرے۔ البتہ، جوکوئی اس سے منہ موڑے یااس پرصحیح طریقے سے چلنے سے انکارکردے تو اس کوجہنم میں ڈال دیا جائے۔ اس لحاظ سے دیکھاجائے تو جنت خدا کی اس اسکیم میں مرکز اورہدف کی حیثیت رکھتی ہے، مگر جہنم اس کا کوئی بنیادی اورمطلوب جز نہیں۔ لہٰذا، ہونا یہ نہیں چاہیے کہ جوذراسا بگڑے اس کو بھی اُٹھاکرہمیشہ کے لیے آگ میں جھونک دیا جائے، بلکہ جوٹھیک رہے، اسے بھی جنت سے نوازاجائے اورجس سے کچھ غلطیوں کاارتکاب ہواہو، اسے بھی سزادے دینے کے بعد آخرکارجنت ہی میں بھیج دیا جائے۔</p>
			<p>رابعاً، عام طورپرمجرموں کوسزادینے کے پیچھے دووجہیں ہوتی ہیں: ایک یہ کہ مجرم نے جرم کاارتکاب کیا ہے، اس لیے وہ مستحق ہو گیا ہے کہ اس کوسزادی جائے۔ دوسرایہ کہ اس سے مقصودبعض انفرادی اوراجتماعی نوعیت کے فائدوں کا حصول ہوتا ہے۔ قرآن سے معلوم ہوتا ہے کہ اس کے ہاں بھی انھی دووجوہات کی بنیادپرسزادی جاتی ہے اور جو فائدے اس کے پیش نظرہوتے ہیں، ان میں سے ایک بڑا فائدہ مجرم کاتزکیہ بھی ہے۔ چنانچہ خدا کی طرف سے تزکیے کا یہ عمل جس طرح دنیا میں کیا جاتا ہے، اسی طرح آخرت میں بھی کیا جائے گا۔ مثلاً، کتمان حق کے مجرموں کے لیے ارشاد ہوا ہے: <annotation lang="ar">’وَلَا یُزَکِّیْھِمْ‘</annotation> ۳؂، یعنی، خدا ان کاتزکیہ نہیں کرے گا۔ ظاہر ہے، اس کا مطلب ہے کہ وہاں کچھ لوگوں کاتزکیہ، بہرحال کیا جائے گا، اور یہ تزکیے ہی کی ایک صورت ہے کہ کسی کودوزخ میں ڈال کر اس کوگناہوں سے پاک صاف کردیاجائے اورجب وہ طہارت حاصل کر لے تو اس کووہاں سے نکال لیا جائے۔</p>
			<p>اس راے کے حق میں یہ عقل وفطرت کے مسلمات اور قرآن کی بنیادی تعلیمات ہی ہیں کہ اسے بہت سی حدیثوں میں بھی بڑی صراحت کے ساتھ بیان کیاگیاہے۔ جیسا کہ ایک مرتبہ رسو ل اللہ صلی اللہ علیہ وسلم نے ارشاد فرمایا: آخرت میں اللہ جنت والوں کو جنت میں اور دوزخیوں کودوزخ میں داخل کر دے گا۔ پھرایک وقت آئے گااوروہ حکم دے گا کہ جس شخص کے دل میں رائی کے دانے کے برابربھی ایمان ہے، اُسے دوزخ میں سے نکال لیا جائے۔ چنانچہ انھیں وہاں سے نکال لیا جائے گا اور وہ جل جل کرکوئلہ ہو چکے ہوں گے۔ اس پر انھیں ایک نہر حیات میں ڈالاجائے گا اور وہ اس طرح اٹھ کھڑے ہوں گے جیسے پانی کے کنارے کوئی دانہ اُگ آئے۔ ۴؂</p>
		</section>
		<section>
			<p>۱؂ البقرہ ۲: ۱۶۷۔</p>
			<p>۲؂ المائدہ ۵: ۳۷۔</p>
			<p>۳؂ البقرہ ۲: ۱۷۴۔</p>
			<p>۴؂ صحیح مسلم، کتاب الایمان، رقم ۳۰۴۔</p>
		</section>
	</body>
</document>