<document>
	<meta>
		<title>اردو میں شکنتلا کی تقلیب: نمائندہ متون کا تحقیقی مطالعہ</title>
		<author>
			<name>جاوید احمد خورشید</name>
			<gender>Male</gender>
		</author>
		<publication>
			<name>Bunyad, Volume 4</name>
			<year>2013</year>
			<city>Lahore</city>
			<link>https://gcll.lums.edu.pk/sites/default/files/6_javed_ahmed_khursheed_bunyad_2013.pdf</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<num-words>3154</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>ادبی تقلیب <annotation lang="en">(Literary Adaptation)</annotation> اور ادبی تطبیق <annotation lang="en">(Literary Appropriation)</annotation> کی شعریات کو ملحوظ خاطر رکھا جائے تو یہ کہا جا سکتا ہے کہ کالی داس کی شکنتلا یا سکنتلا (کہانی)۳ خود ایک ادبی تقلیب کی صورت ہے۔ کیوں کہ شکنتلا کالی داس کے تخیل کی اُپج نہیں ہے۔ یہ ڈراما، رزمیہ داستان۴ مہا بھارت کے ایک قصے سے ماخوذ ہے۔ کالی داس کے اس ڈرامے کو ادبی تقلیب اس لیے کہا جا سکتا ہے کہ اس میں تقلیب کار <annotation lang="en">(adapter)</annotation> نے ماخذ متن <annotation lang="en">(source text)</annotation> کو بطور حوالہ استعمال کرتے ہوئے صنف ِ رزمیہ سے ڈرامے کے قالب میں ڈھالا ہے۔ کالی داس کی یہ کہانی نئی اور تمام تر طبع زاد نہیں ہے۔ اس کا موادمہابھارت کی ایک ضمنی کہانی سے حاصل کیا گیا ہے۔ البتہ اس کہانی میں اس نے تھوڑا سا ردوبدل اورترمیم و اضافہ کر کے کچھ نئی ترتیب کے ساتھ اس کو اس طرح پیش کیا ہے کہ اچھوتی اور طبع زاد معلوم ہوتی ہے۔۶ کالی داس نے اس کہانی کو اپنے ڈرامے کی بنیاد بنایا لیکن اس میں، جیسا کہ اس کی کہانی سے ظاہر ہے، بعض اضافے بھی کیے ہیں اور اس کو بالکل نئی شکل دے دی ہے۔ ڈرامے اور کہانی میں جو مواقع بالکل مماثلت رکھتے ہیں وہاں دونوں میں سیرت کے رنگ اور جذبات کے آہنگ کے اظہار میں نمایاں اختلاف رونما ہوتا ہے۔ اس ڈرامے کی شہرت و مقبولیت میں کچھ حصہ کالی داس کے سحر و اعجاز کا بھی ہے۔ مہاکوی کالی داس نے اس سیدھی سادی کہانی میں قدرے تبدیلی کر کے اپنے ڈرامے شکنتلا کا موضوع بنایا۔ کہانی کے واقعات، پلاٹ کی ترتیب، مناظر کی پیش کش اور صورت حال کے انداز بیان میں فرق رونما ہوا ہے۔ پیش کردہ افراد کی سیرتوں میں بھی تبدیلی پیدا ہو گئی ہے۔ مثال کے طور پرراجا کا کردار ایسا ہے جس میں اسے مذہب پسند دکھایاگیا ہے، وہ سادھوئوں کا احترام کرتا ہے، اسے ان کی بات کا پاس ہے، آشرم اس کے لیے پاکیزہ اور مقدس جگہ ہے جسے ایک نظر دیکھنے ہی سے انسان کے پاپ دھلتے ہیں۔ راجا کی سیرت کا یہ پہلومرزاکاظم علی جو ان (م۔۱۸۱۶ئ) کی کہانی کے راجا میں نہیں ہے۔ چناں چہ اس کی سیرت ادھوری اور یک رخی ہو کر رہ گئی ہے۔ ماخذ متن میں تقلیب کار کی جانب سے ان تبدیلیوںسے یہ اندازہ ہوتا ہے کہ تقلیب کار ماخذ متن کو اپنے انداز میں پیش کرنے کاخواہش مند تھا۔ یہی وہ عنصر ہے جو تقلیب کار اور تطبیق کار میں حدِ فاصل کھینچتا ہے۔ تطبیق کار <annotation lang="en">(appropriater)</annotation> قالب کی تبدیلی کے ساتھ ماخذمتن سے ممکنہ حد تک قریب (faithful)رہتا ہے۔ تطبیق کار کی نسبت تقلیب کار ماخذ متن کی تعبیرِ نو <annotation lang="en">(re-interpret)</annotation> ہی نہیں کرتا بلکہ تخلیقِ نو <annotation lang="en">(re-create)</annotation> بھی کرتا ہے۔ عصری رائے یہ ہے:</p>
			<blockquote>
				<p>مہا کوی کالی داس نے اس سیدھی سادی کہانی میں قدرے تبدیلی کر کے اپنے ڈرامے شکنتلا کا موضوع بنا یا ہے۔ مہابھارت کی کہانی میں راجا دشنیت ایک عیش پسند راجا معلوم ہوتا ہے جو ایک بھولی بھالی لڑ کی کو اپنے دام ہوس میں پھنسا کر اس سے شادی کر لیتا ہے اور پھر اسے پہچاننے اور اپنے پاس رکھنے سے انکار کر دیتا ہے۔ کالی داس نے اس کہانی میں بنیادی تبدیلی یہ کی ہے کہ راجے کی بھول کو ایک بگڑے دل سادھو درواسا کی بددعا پر محمول کیا ہے۔ [قصہ یہ ہے کہ] ایک دفعہ درواسا آشرم میں سکنتلا کے پاس آتا ہے۔ سکنتلا اپنے محبوب کے دھیان میں اس قدرمگن ہوتی ہے کہ اسے کسی کے آنے اور صدا دینے کی خبر تک نہیں ہوتی۔ سادھو بگڑ کر وہاں سے چل دیتا ہے اور یہ بددعا دیتا ہے کہ جس کے خیال میں تو ایسی ڈوبی ہے کہ کسی کی سدھ نہیں، وہ بھی تجھے ایسا بھول جائے کہ یاد دلانے پر بھی نہ پہچانے۔ سکتنلا کی سکھی پریم ودا جب یہ سنتی ہے تو سادھو کے پیچھے بھاگتی ہے اسے راضی کرنا چاہتی ہے۔ پریم ودا کی منت سماجت سے وہ اس قدر کہتا ہے کہ نشانی کی انگوٹھی دیکھنے کے بعد بددعا کا اثر جاتا رہے گا۔ کالی داس نے اس واقعے اور انگوٹھی کے گم ہونے کے قصے کو شامل کر کے کہانی میں جان ڈال دی ہے اور راجا کے کردار کو یکسر تبدیل کر دیا ہے۔ مہابھارت کی کہانی اور کالی داس کی کہانی میں ایک فرق یہ بھی ہے کہ اصل کہانی میں سکنتلا بچے کی ولادت کے بعد راجا کے دربار میں پہنچتی ہے اور بچے کو ساتھ لے کر جاتی ہے لیکن کالی داس کے یہاں بچے کی ولادت بعد میںہیم کوٹ کے پہاڑ پر کشیب رشی کے آشرم میں ہوتی ہے۔ کالی داس نے ڈرامے کے تقاضوں کو پورا کرتے ہوئے مناظر کی پیش کش میںاور بھی اضافے کیے ہیں جن کی اصل منظوم کہانی میں گنجائش نہ تھی۔</p>
			</blockquote>
			<p>اٹھارویں صدی کے آخر میں جب سر ولیم جونس (۱۷۴۶ئ-۱۷۹۴ئ) نے انگریزی میںشکنتلا کا ترجمہ کیا تو یورپ میں اسے مقبولیت حاصل ہوئی جس کے بعد وہاں کی اور ہندوستان کی تمام ادبی زبانوں میں اس کے ترجمے ہوئے۔ انگریزی، فرانسیسی، جرمنی وغیرہ کے علاوہ فارسی اور عربی زبان میں بھی اس ڈرامے کانثری یا شعری ترجمہ ہو چکا ہے۔ اردو میں بھی کالی داس کی اس تخلیق کو مختلف قالبوں میں ڈھالا گیا ہے: مرزا کاظم علی جو ان نے کہانی کے قالب میں، حافظ محمد عبداللہ نے غنائیہ ناٹک کی صنف میں سید محمد تقی اور اقبال ورما سحر ہت گامی (م۔۱۹۴۲ئ) نے ۱۹۱۰ئ میںمثنوی کے قالب میں موسوم بہ رشکِ گلزار اورمثنوی سحر بالترتیب پیش کیا ہے۔ اس ڈرامے کو ناول کے قالب میں بھی پیش کیا گیا ہے۔ رابندرناتھ ٹیگور (۱۸۶۱ئ-۱۹۴۱ئ) نے شکنتلا کے قصے کو بچوں کے لیے بنگالی زبان میں تحریر کیا۔ پریم چند کا بیان شکنتلا کی ناول کی صنف میں تقلیب کے تعلق سے اہم ہو سکتا ہے:</p>
			<blockquote>
				<p>لکھنے والا تخیل یا فکری قوت کی کمی کے سبب سے قدیم کہانیوں کا سہارا نہیں لیتا بلکہ نئے قصوں میں وہ ’رس‘ اور دل فریبی نہیں جو پرانے قصوں میں پائی جاتی ہے۔ ان پرانے قصوں کو ایک نئے قالب میں ہونا چاہیے۔ شکنتلا پر اگر کوئی ناول لکھا جائے تو وہ کتنا دل آویز اور دلچسپ ہوگا۔ یہ بتانے کی ضرورت نہیں۔</p>
			</blockquote>
			<p>چوں کہ زیرِ نظر مطالعے کا تعلق انیسویں صدی کی تقلیبات سے ہے اس لیے صرف ان تقلیبات کو ملحوظِ خاطر رکھا جائے گا جن کا تعلق انیسویں صدی سے ہے۔ شکنتلا کو اردو سے روشناس کرانے کا سہرا مرزا کاظم علی جو ان کے سر ہے۔ انھوں نے ڈاکٹر جان گل کرسٹ کی فرمائش پر ۱۸۰۱ئ میں کہانی کے قالب کو اردو کا جامہ پہنایا۔ جو ان کی لکھی ہوئی شکنتلا کا کالی داس کی شکنتلاسے مقابلہ کرنا عبث ہے۔ جو ان کی شکنتلا اصل ناٹک کے مقابلے میں محض ایک بعیدپرتو ہے البتہ قصہ سمجھنے اور اس کے مضامین پر اطلاع پانے کے لیے ایک تمہید کا کام خوب دے سکتی ہے۔</p>
			<p>انیسویں صدی کے وسط تک اردو میں منظوم افسانوی ڈرامے بالعموم مثنوی کے قالب میں لکھے گئے۔ منظوم ڈراموں میں بے نظیر بدرمنیر، جہاںگیر شاہ گوہر، چھل بٹاو موہنا ر انی، شکنتلا، پدماوت اورلیلیٰ مجنوں آرام کے مشہور ڈرامے ہیں۔ اسی طرح حافظ محمد عبداللہ نے شکنتلا کے متن کو اپنی قائم کردہ ”دی انڈین امپیریل تھیئٹریکل کمپنی آف انڈیا“ (۱۸۸۱ئ-۱۸۸۲ئ)۲۵کے لیے غنائیہ ناٹک کی صورت میںڈھالا۔ حافظ عبداللہ کے اس ڈرامے کا آغاز یعنی پہلا سین ’اِندر کے دربار‘ سے ہوتا ہے اس میں راجا اِندر اپنے خوف کا اظہار کرتا ہے کہ بسوا متر کوجب سے جانا ہے حال دل میں کھٹکا ہے مرادیہ کہ ہر دم خارِ ملال۔ اسی منظو م اظہار میں اِندر نے اپنے دل میں پیدا ہونے والے خدشے کے سدباب کا بھی بیان کیا ہے کہ یہ کھٹکا اور سوگ اسی صورت مٹ سکتا ہے کہ کوئی پری اس کا جوگ توڑ دے۔ جب کہ سنسکرت ڈرامے کے قدیم رواج کے مطابق اصل ڈراما ناندی یعنی حمد سے شروع ہوتا ہے۔ پھر سوتردھار (ہدایت کار)کی تمہید کے بعد پہلا انک (ایکٹ) شروع ہوتا ہے۔ اس میں راجا کو شکار کے دوران میں ہرن کا پیچھا کرتے ہوئے دکھایا گیا ہے۔ یہاں راجا اور رتھ بان کا مکالمہ پیش ہوتا ہے۔ پھر راجا آشرم میں پہنچتا ہے اور شکنتلا اور اس کی سکھیوں سے ملتا ہے۔ اور راجا شکنتلا کے عشق میں گرفتا ر ہو جاتا ہے۔ حافظ عبداللہ کی اس منظوم تقلیب پر نہ صرف تقلیب کار کا ناصحانہ اندازِ فکر غالب ہے بلکہ متعدد جگہوں پر تقلیب کار نے ڈرامے میں موجود سنسکرت روایت کے ساتھ ساتھ وہ لفظیات اور طرزفکر پیش کیا ہے جس سے ماخذ متن اپنی سنسکرت روایت سے دور اور اسلامی روایت سے قریب ہوتا محسوس ہوتا ہے۔ اس ڈرامے کی انیسویں صدی کی ایک قدیم طباعت کے آخر میںشائع کردہ ایک اشتہار میں بھی ”دی انڈین امپیریل تھیٹریکل کمپنی آف انڈیا“ نے اپنی پالیسی کا بین اظہار ان الفاظ میں کیا ہے:</p>
			<blockquote>
				<verse>
					بشر کرتے ہیں جو کچھ نیک و بد کام
					دکھا دیتے ہیں ہم ہر اک کا انجام
				</verse>
				<p>اس کمپنی کے تقرر کا یہ منشا رہا ہے کہ اہلِ ہند کو افعالِ قبیحہ کے بد نتائج اور اعمالِ حسنہ کی نیک ثمری بذریعہ فن ناٹک نصیحتاً دکھلائی جائیں۔ اس کمپنی نے اکثر ایسے ہی تماشے جو عمدہ نتیجہ بخش مشہور و معروف حکایتوں سے لیے ہیں اور ان کے مضامین عربی، ہندی، انگریزی عروض کی مختلف بحروں میں بہ زبانِ فصیح اردو نظم کیے ہیں۔ یہ کمپنی ہر شب میں ایک جدید شاہانہ تماشا گوناگوں پردوں، زرق برق پوشاکوں اور عجیب و غریب شعبدوں سے عمدہ سازو سامان کے ساتھ دلکش راگ میں بہ کمال خوبی و خوش اسلوبی دکھاتی ہے۔ تماشوں کے بعد بڑی دل لگی کی ایک نقل بھی دکھائی جاتی ہے۔ اور اثناے تماشا میں فرصت کے موقع پر پیانو، میوزیکل بکس، آرگن، ہارمونیم وغیرہ کی اقسام سے کوئی باجا سناتی ہے۔ ہر ایک تماشے کے دن ا شتہارات شرائط جلسہ مع خلاصہ مضمون تماشا تقسیم کیے جاتے ہیں جن کے پیشِ نظر ہونے سے مطالب تماشا ہر شخص کی سمجھ میں بخوبی آجاتے ہیں۔ یہ کمپنی عموماً ٹکٹ پرتماشا دکھلاتی ہے مگر طلب فرمانے سے امراے نامدار کے درِ دولت پر بھی جاتی ہے۔ انگریز عمل داری ریلوے سفر میں بااستثنا میلوں کے اخراجات طلبی کمپنی بابت تیاری اسٹیج پانچ سو روپیہ اور بابت کرایہ سواری و بار برداری فی میل پانچ روپیہ اور تاریخ روانگی سے واپسی تک با استثنا تعطیل یکشنبہ جن راتوں میں تماشا نہ ہو سکے فی شب پچاس روپیہ مقرر ہے اور معمولی اجرت تماشا چار تماشوں کے لیے ایک ہزار روپیہ۔ انھیں تماشوں کے لیے ڈیڑھ ہزار روپیہ بعد فی تماشا سوروپیہ کے اور انعام و اکرام رئیس کی ہمت و قدردانی پر منحصر ہے۔</p>
			</blockquote>
			<p>مذکورہ منظو م ناٹک میں متعد د مقامات پر ایسی تراکیب، تشبیہات اور ا لفاظ استعمال کیے ہیں جس سے قاری شکنتلا کی اصل سنسکرت روایت سے دور ہوتا نظرآتا ہے۔ جن و بشر، حور وغلمان، یادِ خدا، آنکھوںکا نور، خداحافظ، مہِ کنعانی، فضلِ باری، مالک و شہِ ہر دو جہان، خالق نے حسن و خوبی کی تمام صفات اس کی ذات میں۔۔۔، ماشائ اللہ، اس جیسی متعدد لفظیات اس تقلیب کا حصہ ہیں۔ جس سے اندازہ لگایا جا سکتا ہے کہ تقلیب کار کے ناظرین وہ لوگ ہیں جو فارسی اور عربی الفاظ سے بھی واقفیت رکھتے ہوں گے۔ کالی داس کی شکنتلا کو منظوم ڈراموں میں پیش کرنے کی اہم وجوہات میں سے ایک شکنتلا میں کہانی کا دلچسپ انداز میں آگے بڑھنا اور اس کا اختتام طرب انگیز ہونا ہے۔</p>
			<p>شکنتلاکے ڈرامے کو مختلف اصناف میں پیش کرنے کا اہم محرک یہی رہا ہے کہ سنسکرت ڈراموں میں جذبات نگاری کی مکمل تصویریں نظر آتی ہیں۔ اس ڈرامے میں شاید ہی کوئی ایسا مقام ہو، جہاںڈراما کہیں پس منظر میں چلا گیا ہو اور خصوصیاتِ شاعری نمایاں ہو گئی ہوں۔ ساغر نظامی نے، جنھوں نے اختر حسین رائے پوری کے بعد اس ڈرامے کو نظم کے قالب میں سمویا، کہا ہے کہ سنسکرت ڈرامے کے سلسلے میں انھوں نے جن چار بنیادی باتوں کی طرف توجہ دلائی ہے، وہ یہ ہیں: (۱)زندگی کے کسی پہلو کے کسی تخیلی نقش کو پیش کرنے کے بجاے جذبات کی مصوری۔ (۲) شخصی کرداروںکے بجائے تمثیلی کرداروںکی موجودگی۔ (۳) پلاٹ اہرام <annotation lang="en">[pyramid]</annotation> کی صورت آگے بڑھتا ہے۔ اور (۴)المیہ اور طربیہ کا امتیاز مصنوعی تسلیم کیا جاتا ہے۔ سنسکرت جیسی شائستہ زبان کے ادبی حسن اور کالی داس کے مرتعش اور اچھوتے تخیل کو اردو زبان میں اس طرح سمو دینا کہ ترجمے میں اصل کا حسن جھلک اٹھے، بہت جان جوکھم کا کا م تھا۔ پارسیوں کے ان منظوم ڈراموں کے ناظرین عام طور پر عوام کے طبقات سے تعلق رکھتے تھے اور ان کا شاعرانہ ذوق بھی اعلیٰ یا تربیت یافتہ نہیں ہوتا تھا اس لیے انھیں ایسے شاعرانہ اسلوب میں پیغام دیا جاتا تھا جو سمجھنے میں سہل ہو۔ یہ پہلو بھی حافظ کے منظوم ڈرامے میں دیکھا جا سکتا ہے۔ تقلیب میں اس پہلو کو ایک انحراف کے طور پر دیکھا جا سکتا ہے کیونکہ کالی داس نے جس وقت اس ڈرامے کو تخلیق کیا تھا اس وقت اس کے ناظرین یقینی طور پر عوام کے طبقات نہ ہوں گے۔ تقلیب کا یہ پہلو عام طور پر ماخذ متن کو ایک نئی شکل دے دیتا ہے۔ بہت سے ماخذ متن اپنے تاریخی تناظر اور ثقافتی ماحول میں تخلیق کیے جاتے ہیں۔ اگر ان موضوعات کو کسی اجنبی ماحول میں پیش کیا جائے تو تقلیب کار کے پاس ماخذ متن سے انحراف کے سوا کوئی اور چارہ نہیں ہوتا ہے۔ وکٹرہیوگو (۱۸۰۲ئ-۱۸۸۵ئ) کے مشہورِ زمانہ ناول لامیزرابیل کو جس انداز میں محمد عمر مہاجر (۱۹۱۷ئ-۱۹۷۷ئ) نے ریڈیو ڈرامے مجرم کون میں تقلیب کیا ہے، اس سے تقلیب کار کی ذہانت کی داد دینی پڑتی ہے کہ انھوں نے ایک ایسے متن کو جو فرانس کے ادبی، تاریخی اور سیاسی ماحول سے آگاہی کے بغیر سمجھا نہیں جا سکتا تھا، ایک ایسی دنیا میں کامیابی کے ساتھ ریڈیو ڈرامے میں منقلب کیا جہاں سامعین فرانس کی ادبی، تاریخی، سیاسی اور انقلاب کی تاریخ سے قدرے کم آگاہ ہیں۔</p>
			<p>حافظ عبداللہ کے منظوم ناٹک میں ناصحانہ انداز ڈرامے کی پوری فضا پر غالب ہے۔ مذکورہ ڈراما نگار یا تقلیب کار اپنے ماخذ متن کو ایک خاص انداز میں پیش کرنے کا متمنی بھی ہے ؛ جس کے بارے میں ان کا کہنا ہے کہ ان کی ڈراما کمپنی ”دی انڈین امپیریل تھیٹریکل کمپنی آف انڈیا“ کا منشا یہ ہے کہ ’۔۔۔ اہلِ ہند کو افعالِ قبیحہ کے بد نتائج اور اعمالِ حسنہ کی نیک ثمری بذریعہ فن ناٹک نصیحتاً دکھلائی جائیں۔۔۔‘ اس کے برعکس کالی داس کی شکنتلا کے بارے میں مختلف شارحین نے اس تخلیق کو سنگاررس <annotation lang="en">(erotic sentiments)</annotation> کا ناٹک کہا ہے جب کہ پنڈت ونشی دھردیالنکار (۱۹۰۰ئ۔ ؟) کا اس ڈرامے کے موضوع کے تعلق سے یہ کہنا ہے کہ یہ ڈراما المی [یا المیہ] جذبات <annotation lang="en">(pathos)</annotation> کی تمثیل ہے۔ عام طور پر تقلیب کار شعوری طور پر اپنے ماخذ متن کو جدید اور علاقائی ر جحانات کے تحت نہ صرف تبدیل کرتے ہیں بلکہ اس ماخذ متن کو ایک حوالہ <annotation lang="en">(as a reference point)</annotation> کے طور پر استعمال کرتے ہوئے اس کی تعبیر نو بھی کرتے ہیں، جو عام طور پر ناظرین یاقارئین میں مقبولیت کا درجہ بھی حاصل کرتی ہے۔ اردو ادب کی ایسی سینکڑوں مثنویاں ہیں جو اپنے ڈرامائی اسلوب کی با بت اپنے اندر تعبیر نو یا تخلیق نو کی وسعت رکھتی ہیں۔ ان متون کو ریڈیو ڈراموں میں پیش بھی کیا گیا ہے۔ اردو ادب کے معروف افسانہ نگار وں کی تخلیق کو نہ صرف دوسرے قالبوں میں پیش کیا گیا ہے بلکہ ان کہانیوں میں کچھ کردار اپنی وسعت کے اعتبار سے ایسے ہیں جو ناول کے لیے بھی مواد فراہم کر سکتے ہیں۔ اسد محمد خاں کی ایک معروف کہانی دربدا اپنے اندر ناول کا چولا پہننے کے امکانات رکھتی ہے۔ اسد محمد خاںنے اپنی ایک کہانی کے بارے میںلکھا ہے کہ ’۔۔۔ ادیبوں کو لکھے گئے تین خط ہیں، سال ۷۶، ۸۵ اور ۹۱ کے، اور اگست، ستمبر ۲۰۰۴ئ کی تین ای میلز ہیں جو میری ایک مجوزہ کہانی مہا مائی کا ہریاکی صورت گری کے مراحل بیان کرتی ہیں اور یہ دکھاتی ہیں کہ کس طرح اس کہانی نے آخر کار ایک مجوزہ ناول کا چولا پہننا شروع کیا‘۔</p>
			<p>حافظ عبداللہ نے بھی دیگر تقلیب کاروں کی طرح اپنی اس منظوم تقلیب میں راجا یعنی دشنیت کے کردار کومہابھارت کے برعکس پیش کیا ہے۔ جس سے راجا کے بارے میں قاری کے ذہن میں ایک رحم دل راجا کے خیالات ابھرتے ہیں۔ مہابھارت پڑھنے سے دشنیت قصوروار معلوم ہوتا ہے۔ مہابھارت میں لکھا ہے کہ دشنیت، شکنتلا کو پہچان گیا تھا اور انجان بنا بیٹھا رہا۔ جب کہ منظوم ناٹک کے دشنیت کاکردار مختلف ہے اور وہ شکنتلا کو جس وقت وہ اس کے سامنے پیش ہوتی ہے سرے سے پہچانتا ہی نہیں۔ اوربعد میں اسے کچھ شہادتیں ملتی ہیں تو پشیمان دکھائی دیتا ہے۔</p>
			<p>تھامس لیچ <annotation lang="en">(Thomas Leitch)</annotation> نے اپنے ایک مضمون <annotation lang="en">”Adaptation Studies at a Crossroads“</annotation> میں رابرٹ اسٹیم <annotation lang="en">(Robert Steam)</annotation> کی تین جلدوں پر مبنی کام، جن میں سے دو کو ۲۰۰۴ئ اور ۲۰۰۵ئ میں ایلیسینڈرا رائینگو <annotation lang="en">(Alessandra Raengo)</annotation> کی معاونت میں ترتیب دیا تھا، کا ذکر کیا ہے۔ اس میں رابرٹ اسٹیم نے کم و بیش ایک عشرے پر مبنی برائن میک فرلین <annotation lang="en">(Brian McFarlane)</annotation>، ڈی بورا کارٹ میل <annotation lang="en">(Deborah Cartmell)</annotation>، امیلڈا ویلی ہین <annotation lang="en">(Imelda Whelehan)</annotation>، جیمز نیری مور <annotation lang="en">(James Naremore)</annotation> اور سارا کارڈویل <annotation lang="en">(Sarah Cardwell)</annotation> کے فلمی تقلیب اور اس کے ادبی ماخذ کے تعلق سے اولین کام کو تفصیل سے پیش کیا ہے۔ مذکورہ مضمون میں ان نظریہ سازوں نے جو سوالات دراسات تقلیب <annotation lang="en">(Adaptation Studies)</annotation> کے تعلق سے اٹھائے ہیں، فلمی تقلیب کے ساتھ ساتھ تقلیب کے ان نمونوں پر بھی ان سوالات کا اطلاق ہوتا ہے، جن میں صفحے سے صضحے پر <annotation lang="en">(from page to page)</annotation> تقلیب کی گئی ہے، یعنی جس میں ماخذ اور تقلیب دونوں ادب کا نمونہ ہیں۔ ان اساسی سوالات کو یہاں ر قم کیا جاتا ہے: کیا تقلیب نے اپنے ادبی ماخذ سے انحراف (depart)کیا ہے؟ کیا تقلیب خود اپنے ماخذ متن کی تعبیرِ نو <annotation lang="en">(re-interpret)</annotation> کرنے کی کوشش کرتی ہے؟ کیا تقلیب کسی نئے تاریخی تناظر کی بابت اپنے ماخذسے انحراف کی مرتکب ہوئی ہے؟اگر کوئی متن اپنے اصل ادبی ماخذسے ہٹ گیا ہے تو کیا وہ ماخذ جو تقلیب کی بابت پس منظر میں چلا گیا ہے اپنے دلچسپ ہونے کی بابت عمیق مطالعے کا مستحق ہے؟ کیا کسی تقلیب کے لیے ممکن ہے کہ وہ اپنے ماخذ کی تخلیقِ نو <annotation lang="en">(re-create)</annotation> کر سکتی ہے؟کیا تقلیب اور اس کا ماخذ اپنے اپنے ثقافتی اور تاریخی تناظر سے مشروط ہوتا ہے؟ تقلیب میں ہو بہو مشابہت <annotation lang="en">(fidelity)</annotation> کے تعلق سے وہ کو ن سے سوالات ہیں جو ادبی متون کے علاوہ دیگر متون کی تقلیب کے دوران قابلِ ذکر ہیں؟ وہ تقلیبات کس نوعیت کی ہیں جن کا تعلق خالص ادبی کاموں سے نہیں ہوتا ہے اور وہ کس طرح دراسات ِ تقلیب کے نظریہ سازوں کی تنگ نظری کو ظاہر کرتی ہیں جو اپنے لیے واحد معیار ادب یا فکشن کو بناتے ہیں؟ اپنی متنی حکمتِ عملی کی بابت تقلیبات کے وہ نمونے کس معیار کے ہیں جو اپنے اصل ماخذ کے بجائے معروف ماخذ پرمبنی ہیں؟ بحیثیت ایک فن پار ہ جب تقلیب اپنے بارے میں کچھ سوالات اٹھاتی ہے تو ان سوالات کی نوعیت کیا ہو سکتی ہے؟ تقلیب میں وہ کون سے مظاہر ہیں جو عام طور پربین المتونیت کے تعلق سے سوالات اٹھاتے ہیں؟ تقلیب کے وہ کون سے نظریات ہیں جو عالمی تبدیلی کے تعلق سے قومی اور ثقافتی شناخت کے باوجود اپنی حد پار کر جاتے ہیں؟تقلیب کے ان نمونوں کو کس طرح تبدیل کیا جا سکتا ہے جو تقلیب سازوں کے لیے ہمیشہ سے پسندیدہ رہے ہیں؟ مثال کے طور پر ناول کوعام طور پر فلم کے لیے تقلیب کیا جاتا ہے۔ اسی طرح اردوادب کے کلاسیکی دور میں مثنویوں کوبطور ماخذ متن داستان، کہانی اور ڈرامے کی صنف میںتقلیب کیا گیا ہے۔</p>
			<p> تقلیب کے تعلق سے جہاں ان مذکورہ سوالات کی اہمیت ہے وہاں لنڈا ہچن <annotation lang="en">(Linda Hutcheon)</annotation> کی کتاب <annotation lang="en">A Theory of Adaptation</annotation> (۲۰۰۶ئ) میں کسی تقلیب کا تجزیہ کرنے کا جو استفہامیہ اسلوب واضح کیا ہے وہ اہمیت کا حامل ہے: کیا <annotation lang="en">(what)</annotation>؟ (ہیئت)، کون <annotation lang="en">(who)</annotation>؟ کیوں <annotation lang="en">(why)</annotation>؟ (تقلیب کار)، کیسے <annotation lang="en">(how)</annotation>؟(قارئین، ناظرین یا سامعین)، کہاں <annotation lang="en">(where)</annotation>؟ کب <annotation lang="en">(when)</annotation>؟(تناظر)۔</p>
			<p>اس استفہامیے میںہر پہلو تقلیب کو سمجھنے میں معاون و مدد گار ہے۔ کالی داس نے اپنی تخلیق شکنتلا کو ڈرامے یا ناٹک۳۷ کی صنف میں پیش کیا ہے لیکن مرزا کاظم علی جو ان نے نہ صرف انیسویں صدی کے بالکل آغاز میں کالی داس کی اس تخلیق کو داستان کے قالب میں منتقل کیا بلکہ ان تمام لوازم کو بھی اختیار کیا جو کسی تحریر کو داستان بناتے ہیں۔ ڈاکٹر عبادت بریلوی نے شکنتلا کے جس متن کو مرتب کیا ہے اسے بارہ مختصر حصوں میں تقسیم کیا ہے۔ دوسرے حصے کے آغاز میں مرزا کاظم علی جو ان اپنی اس کوشش کو خودداستان کہتے ہیں۔ رقم کرتے ہیں کہ ’اب آگے داستان کا یوں بیان ہے کہ۔۔۔‘ اس انداز سے بخوبی اندازہ ہوتا ہے کہ مرزا کاظم علی جو ان کے سامنے بھی شکنتلا ناٹک کو داستان کی صنف میں منقلب کرنا تھا۔ اس طرح یہ کہا جا سکتا ہے کہ لنڈا ہچن کے سوال ’کیا‘ کو پیشِ نظر رکھا جائے تو یہ کہا جا سکتا ہے کہ مرزا کاظم علی جو ان نے اس ناٹک کو داستان کے پیرائے میں بیان کیا ہے۔ اس لیے یہ کہا جا سکتا ہے کہ کاظم علی جو ان نے اپنے ماخذ متن میں جو تبدیلیاں یا اضافے کیے ہیں اس کی اہم وجوہات میں سے ایک وجہ داستان کا پیر ایہ اظہار بھی ہے۔ جو ان کی کہانی کا راجا اردو داستانوں کے روایتی ہیر و جیسے خصائل کا مالک نظر آتا ہے۔ جب راجا نے شکنتلا کو پہلی بار دیکھا تو وہ ایسا محوِ دیدار ہوا کہ بے خود ہو کر خاک پر گرا اور اپنے تن بدن کی کچھ خبر نہ رہی۔ ڈرامے کا راجا جب بھونرے کوشکنتلا کے گرد منڈلاتے دیکھتا ہے توبڑے لطیف جذبات کا اظہار کرتا ہے جب کہ کہانی کا راجا بھونرے کو ہوس ناک نظروں سے دیکھتا ہے اور رشک و رقابت میں جلا جاتا ہے۔ راجا کی محبت کا عامیانہ انداز اردو داستانوں کاخاصہ رہا ہے۔ رعایا پروری ڈرامے کے راجا کی بڑی خصوصیت ہے۔ راجا کے یہ خصائل جو ان کی کہانی میں نہیں ہیں۔ اس کہانی میں راجا کو شروع سے آخر تک محبت میں دیوانہ اورشکنتلا کے حسن کا پروانہ دکھایا ہے۔ اس کہانی میں راجا کے علاوہ شکنتلا کا کردار بھی کسی قدر بدلا ہوا ہے لیکن یہاں سیرت کا فرق راجا کی نسبت کم ہے۔ اس کہانی کو پیش کرتے ہوئے ہر تخلیق کار کا مذاق تقلیب میں کہیں نہ کہیں راہ پا گیا ہے۔ اس کی وجوہات میں جہاں اس کہانی کی اثر انگیزی ہے وہاں اس کہانی کے اساسی نسخوں میں بھی فرق پا یا جاتا ہے۔ عام طور پر شکنتلا کے دو نسخوں کا ذکر ملتا ہے۔ ایک تو شمالی ہند کا نسخہ ہے جسے عام طور پر بنگالی نسخہ کہا جاتا ہے اور جس کا ترجمہ اٹھارویں صدی کے اواخر میں ولسن (۱۷۸۶ئ-۱۸۶۰ئ)نے کیا تھا۔ یہی وہ نسخہ تھا جو گوئٹے (۱۷۴۹ئ-۱۸۳۲ئ) کی نظر سے گذرا۔ دوسرا نسخہ جنوبی ہند کا ہے جو اس جانب اشارہ کرتا ہے کہ اس ڈرامے کا قصہ رامائن کے قصے سے قریبی مشابہت رکھتا ہے۔ ان دونوں نسخوں کا تقابلی مطالعہ اس حقیقت کو ظاہر کرتا ہے کہ شمالی ہند کے نسخے میںڈرامے کا تیسرا ایکٹ طویل تر ہے اور اس میںدشنیت اور شکنتلا کی دوسری ملاقات کے سلسلے میں دشنیت اور شکنتلا کے وصل کا مقام اور وقت بتا کے ایک طرح سے ڈرامے کی نفیس تر خصوصیت ضبط و تحمل کو کھودیا ہے۔ جنوبی ہند کے نسخے میں یہ جاننیکے بعد کہ راجا کو بھی شکنتلا سے محبت ہے شکنتلا کو سہیلیاں (انسویا) اسے صرف خط لکھنے کا مشورہ دیتی ہیں۔ راجہ جو جھاڑیوں کی اوٹ میں سے ان کی باتیں سن رہا ہوتا ہے سامنے آ جاتا ہے اور سہیلیاں وہاں سے چلی جاتی ہیں۔ راجا اور شکنتلا کی گفتگو شروع ہوتی ہے کہ گوتمی کی آواز کی بھنک پا کر شکنتلا گھبرائی ہوئی چلی جاتی ہے۔ اور پھر ان کی ملاقات کا کوئی ذکر نہیں ملتا۔ لیکن بنگالی نسخے میں راجا کی گندھروا بیاہ کی تجویز اور شکنتلا کی شرائط (اس کے لڑکے کا وارث تخت و تاج اور شکنتلا کا راج رانی ہونا) کی تفصیلات کا ذکر ہے۔ جنوبی ہند کے نسخے میں شکنتلا سرِ دربار راجا سے بحث بھی نہیں کرتی بلکہ راجا کے انکار کے ساتھ ہی اس کی ماں منیکااسے وہاں سے لے جاتی ہے۔ رامائن سے ماخوذ قصو ں کی نوعیت عام طور پر مذہبی ہے۔ بیسویں صدی کے آغاز میں جب فلمیں بنائی جاتی تھیں تو مذہبی موضوعات کو بھی ترجیح دی جاتی تھی۔ اس دور میں فلمیںپراسرار موضوعات پر بھی بنائی جاتی تھیں۔ اسی طرح ’ستی ساوتری‘، ’شکنتلا‘، ’تارامنی‘، ’عرب کا چاند‘ کے عنوان سے فلمیں بنائی جاتی تھیں۔ ان فلموںمیںعورت کے کردارکوایک مثالی عورت کے روپ میںپیش کیاجاتاتھا۔</p>
			<p>لنڈا ہچن کے قائم کردہ سوالات میں ’کون‘ اور ’کیوں‘ بھی شامل ہیں۔ جس سے مرادیہ ہے کہ تقلیب کار کون ہے اور اس کا انتخاب کیوں کیا گیا ہے۔ کسی تقلیب کو سمجھنے کے لیے تقلیب کار کی افتادِ طبع اور طبعی میلانات کا معلوم ہونا بھی ناگزیر ہے۔ مرزا کاظم علی جو ان، دلی کے رہنے والے تھے۔ نواب علی ابراہیم خان خلیل (م۔۱۷۹۳ئ) نے گلزارِ ابراہیم میں، بینی نرائن جہاںنے دیوانِ جہاں میں، اور کریم الدین نے طبقات شعرائے ہند میں ان کا ذکراختصار کے ساتھ کیا ہے اور ان کے کچھ اشعار بھی ان مذکورہ تذکروں میں درج ہیں۔ نثر نگار کی نسبت شاعر جب کسی ماخذ کو منقلب کرتا ہے تو اپنے متن سے نہ صرف دانستہ انحراف کرتا ہے بلکہ اپنے ماخذ کی تخلیق نو کو بھی اپنے لیے وجہ افتخار تصور کرتا ہے۔ محمد حسن عسکری (۱۹۲۱ئ-۱۹۷۸ئ) اپنے ایک مضمون میں لکھتے ہیں کہ ”ایذراپائونڈ کی تقلید کرتے ہوئے میں اچھا ترجمہ اس کو سمجھتا ہوں جس میںچاہے کتاب [ماخذ متن] کی اصل روح برقرار نہ رہے لیکن وہ کچھ نہ کچھ بن ضرور جائے۔ سرشار (۱۸۴۶ئ-۱۹۰۳ئ) نے بھی بالکل ایسا ہی کیا ہے۔“ سرشار جیسے ناول نگار نے ڈان کوٹکزٹکا ترجمہ کیا۔ سروالٹیر (۱۷۷۱ئ-۱۸۳۲ئ) کے طفیل اردو میں کم از کم دو ناول وجود میں آئے۔ ایک توفسانہ آزاد اور دوسراحاجی بغلول۔ سرشار کی تخلیق اور ان کے ترجمے میں بہت گہرا رشتہ ہے۔ لیکن سوال یہ ہے کہ خدائی فوج دار ترجمے کے لحاظ سے کیسا ہے؟ پہلی بات تو یہ ہے کہ سرشار نے ترجمہ کیا ہی نہیں۔ بلکہ اصل کہانی کو دیسی لباس پہنایا ہے۔ اس میں انھیں کھینچ تان بھی کرنی پڑی ہے اور ٹھونس ٹھانس بھی۔ ترجمے کی بدولت ہمیں ایسا تخلیقی جذبہ نہیں ملتا جیسا کہ سرشار کو مل گیا تھا۔ اس تعلق سے سوال ’کون‘ اہم ہے یعنی تقلیب کار کون ہے؟ وہ کس ادبی روایت کا حامل ہے؟ اس ادبی روایت میں تراجم یاماخذ متن کو دوسری اصناف میں ڈھالنے کے کیا معیارات ہیں؟ اس تعلق سے دیکھا جائے تو فورٹ ولیم کالج اور دہلی کالج میں جن کاموں کو آج تراجم کہا جاتا ہے وہ اصل میں دراساتِ تقلیب کے ذیل میں آتے ہیں۔ اور ان متون کو ازسرِ نو سمجھنے کی ضرورت ہے۔ کیوں کہ ان تراجم میں سے بیشتر ایسے ہیں جس میں ماخذ متن سے انحراف کیا گیا ہے۔ ماخذ متن کی تشکیلِ نو یا تخلیقِ نو کی گئی ہے۔ تقلیب کار نے اپنی ادبی روایات اور اریخی تناظر کو ہی اہم تصو ر نہیں کیا بلکہ اپنے قارئین کے مذاق کو بھی اہم جانا ہے۔ جو ان کا شکنتلا میں اندازِ تحریر سلیس و رنگین و لکش ہے۔ شاعر بھی تھے اور انھوں نے کہیں کہیں شعر بھی لکھے ہیں۔ انھوں نے اعتراف کیا ہے کہ انھیں نثر لکھنے کی پہلے سے مشق نہ تھی۔ مگر اہل زبان تھے۔ ان کی نثر مستند محاوروں اور روزمرہ سے مالا مال ہے۔ داستان سرائی میں عرصے سے مقفٰی عبارتوں کا رواج تھا۔ باوجود سادہ زبان لکھنے کے یہ تکلف جو ان نے بھی اختیار کیا ہے۔</p>
			<p>ایک اور سوال ’کیسے‘ کے ذیل میں جو پہلو آتا ہے وہ تقلیب کار کے قارئین ہیں۔ جن کے لیے تقلیب کار ماخذ متن کو پیش کرتا ہے۔ قارئین کی اہمیت سے کوئی بھی انکار نہیں کر سکتا ہے کیوں کہ دراساتِ تقلیب میں قارئین، سامعین یا ناظرین کو اس لیے اساسی اہمیت حاصل ہے کہ قارئین کے مزاج یا مذاق میں وقت گزرنے کے ساتھ ساتھ جو تبدیلیاں صنعت و حرفت کے باعث رونما ہوئی ہیں جس کے باعث قدیم موضوعات یا کلاسیکی متون کومقامی لباس میں نہ صرف پیش کیا جاتا ہے بلکہ اس کے لیے مقبول ذرائع <annotation lang="en">(media)</annotation> بھی استعمال کیے جاتے ہیں۔ مرزا کاظم علی جو ان کی اس تقلیب کے تعلق سے آج یہ کہا جا سکتا ہے کہ کالی داس کے شکنتلا ناٹک کے بارے میں، کرنیل اسکاٹ کی جانب سے مرزا کاظم علی جو ان کو جو ہدایت ملی اس کے محرکات ادبی ہونے سے زیادہ سیاسی تھے۔ کرنیل اسکاٹ چاہتے تھے کہ انگریز نوواردان ہند کو وہاں کے کلاسیکی ادب سے متعارف کرایا جائے بلکہ ایسی سلیس زبان کا بھی بیج بویا جائے جس سے اردو اپنے روایتی انداز سے بھی دور ہو جائے۔ کرنیل اسکاٹ، جو لکھنؤ کے بڑے صاحب تھے، انھوں نے حسب الطلب گورنر بہادر دام ملکہ کے، ۱۸۰۰ئ میں کتنے ہی شاعروں کو سرکار عالی کے ملازموں میں سرفراز فرماکر اشرف البلاد کلکتہ کو روانہ کیا۔ مرزا کاظم علی جو ان ’دیباچہ مولف‘ لکھتے ہیں کہ انھی میں احقر بھی یہاں وارد ہوا۔ اور موافقِ حکم حضور خدمت میں مدرس مدرسہ ہندی کے جو صاحب والا گلکرسٹ (۱۷۵۹ئ-۱۸۴۱ئ) صاحب بہادر دام اقبال میں اندوز ہوا۔ دوسرے ہی دن انھوں نے نہایت مہربانی و الطاف سے ارشاد فرمایا کہ شکنتلا ناٹک کا ترجمہ اپنی زبان کے موافق کر اور للو جی لال کو حکم کیا کہ بلاناغہ لکھا یا کرے۔ اردو نثر کی کتابیں نووارد انگریزوں کے نصاب کے لیے لکھوائی گئی تھیں۔ اسی لیے شکنتلا کا پہلا ایڈیشن رومن حروف میں ۱۸۰۴ئ میں شائع کیا گیا تھا۔ اس دور میں اردو زبان میں سلیس نثر کے ادب پارے بہت کم تھے۔ زیادہ تر شاعر اور ادیب نثر بھی مقفٰی اور مسجع لکھا کرتے تھے۔ ایسے قارئین جو اردو زبان وبیان پر معمولی شد بد رکھتے ہوں، ان کو کسی ادب پارے سے متعارف کرانے کے لیے ایک شاعر کا انتخاب بھی اس پہلو پر دال ہے کہ اس وقت نثر لکھنے والے کم تھے۔ مرزا کاظم علی جوان خودلکھتے ہیں کہ ”سوا نظم کے نثر کی مشق نہ تھی۔۔۔“ حال آنکہ فورٹ ولیم کالج کے قائم ہونے کے بعد یہاں بھی علم و ادب کا ماحول پیدا ہو گیا تھا۔ اس وقت کے بہت سے لکھنے والے یہاں جمع تھے۔ میرامن (م۔۱۸۰۹ئ)، میرشیرعلی افسوس (۱۷۴۶ئ-۱۸۰۹ئ)، میر بہادر علی حسینی، سید حیدر بخش حیدری (۱۷۶۰ئ-۱۸۲۳ئ)، مظہر علی خاں ولا (م۔۱۸۰۴ئ)، مرزاجاں طپش (۱۷۶۸ئ-۱۸۱۷ئ)، مرزا علی لطف (۱۷۶۲ئ-۱۸۲۲ئ)، مولوی امانت اللہ، مولوی اکرام علی (۱۷۸۲ئ-۱۸۳۸ئ)، حفیظ الدین احمد، بینی نرائن جہاں، للو جی لال (۱۷۶۲ئ-۱۸۲۵ئ) اور نہال چند لاہوری کے نام اہم ہیں۔ اس تقلیب میں زبان و بیان کے تعلق سے ایسے متعدد مقامات ہیں جس میں مرزا کاظم علی جو ان کے شاعر ہونے کے باعث متن دقیق ہو گیا ہے۔ بہت سی شاعرانہ تلمیحات، تراکیب، تشبیہات اپنی فارسی اور اردو روایات کے باعث سنسکرت کی اس تخلیق سے لگا نہیں کھاتیں، جس کے باعث بین المتونیت کا پہلو در آیا ہے۔ کیوں کہ ماخذ متن اورجوان کی اس تقلیب میں دو مختلف تاریخی تناظر ات کو دیکھا جا سکتا ہے۔</p>
		</section>
	</body>
</document>