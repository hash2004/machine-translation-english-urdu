<document>
	<meta>
		<title>ڈونلڈ اور اسٹورٹ لا آسٹریلین ٹیم سے منسلک</title>
		<author>
			<name>آئی بی سی اُردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/24192/</link>
			<copyright-holder>آئی بی سی اردو</copyright-holder>
		</publication>
		<num-words>207</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سڈنی: سابق عظیم جنوبی افریقی باؤلر ایلن ڈونلڈ کو دورہ سری لنکا کیلئے آسٹریلین ٹیم کا باؤلنگ کوچ جبکہ سابق کرکٹر اسٹورٹ لا کو بیٹنگ کوچ مقرر کر دیا ہے۔</p>
			<p>'وائٹ لائٹننگ' کے نام سے مشہور سابق مایہ ناز فاسٹ باؤلر ایلن ڈونلڈ کو کریگ میک ڈرموٹ کی جگہ وقتی طور پر باؤلنگ کوچ کا عہدہ سونپا گیا ہے جنہوں نے ورلڈ ٹی ٹوئنٹی کے بعد اپنے عہدے سے استعفیٰ دے دیا تھا۔</p>
			<p>ہیڈ کوچ ڈیرن لیمن نے ڈونلڈ کی تقرری کو بہترین اقدام قرار دیا ہے۔</p>
			<p>ڈیرن لیمن نے کہا کہ وہ اپنے ہمراہ بہت وسیع تجربہ لے کر آئیں گے اور ان کی موجودگی سے ہمارے باؤلرز کو بہت فائدہ ہو گا۔</p>
			<p>انہوں نے کہا کہ ان کا ٹیسٹ ریکارڈ ان کی بہترین کارکردگی کا عکاس ہے اور وہ بلاشبہ اپنے دور ایک بہترین فاسٹ باؤلرز میں سے ایک تھے۔</p>
			<p>بدھ کو میڈیا میں قیاس آرائیاں جاری تھیں کہ ڈونلڈ شاید جنوبی افریقہ کے خلاف سیریز تک آسٹریلین ٹیم کیلئے خدمات انجام دیں گے لیکن کرکٹ آسٹریلیا نے اس کی تصدیق کر دی ہے۔</p>
			<p>اس سے قبل انگلینڈ، نیوزی لینڈ اور جنوبی افریقہ کیلئے خدمات انجام دینے والے ایلن ڈونلڈ اپنے دس سالہ کیریئر میں 330 ٹیسٹ اور 272 ایک روزہ وکٹیں لینے کا اعزاز رکھتے ہیں۔</p>
		</section>
	</body>
</document>
