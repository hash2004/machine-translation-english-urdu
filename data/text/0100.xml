<document>
	<meta>
		<title>برفباری میں کمی سے پاکستان سمیت کئی ممالک متاثر ہوں گے:رپورٹ</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/10198/</link>
			<copyright-holder>آئی بی سی اردو</copyright-holder>
		</publication>
		<num-words>336</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ماہرین نے خبردار کیا ہے کہ گلوبل وارمنگ اور آب و ہوا میں تبدیلی سے شمالی نصف کرے کے ممالک میں برفباری میں تبدیلی واقع ہو رہی ہے اور اس پاکستانی آبادی سمیت لگ بھگ 2  ارب افراد متاثر ہو سکتے ہیں۔</p>
			<p>امریکا، سوئیڈن اور ہالینڈ کے موسمیاتی ماہرین نے ایک تفصیلی رپورٹ میں دنیا کے ان 421 دریاؤں، ان کے بیسن( طاس) اور پانی کے ذخائر کا مطالعہ کیا جو برفباری کے بعد وجود میں آتے ہیں۔ ان میں سے 32 مقامات پر برفباری کا انداز بدلنے سے کم ازکم 1 ارب 45 کروڑ افراد کے لیے پینے اور زراعت کے لیے پانی کی شدید قلت پیدا ہو جائے گی کیونکہ برف کے خاص انداز سے پگھلنے سے ہی ان علاقوں کے آبی ذخائر سیراب ہوتے ہیں۔ ان علاقوں میں برف کم پڑ رہی اور برف کی نمی بارش کی صورت میں برس کر فوری طور پر بہہ جاتی ہے جس سے مستقبل میں پانی کا شدید قحط پیدا ہو سکتا ہے کیونکہ برف کے ذخائر ہی میٹھے پانی کی ضمانت ہیں۔</p>
			<p>رپورٹ کے مرکزی مصنف اور کولمبیا یونیورسٹی میں موسمیات کے ماہر جسٹن منکن نے کہا ہے کہ برفباری میں کمی بیشی عین گلوبل وارمنگ کی مطابقت میں ہے۔ ان میں دریائے سندھ طاس بھی شامل ہے جو بھارت، پاکستان اور چین کو سیراب کرتا ہے اور ماہرین نے ان ممالک کو اس کے لیے تیار رہنے پر زور دیا ہے۔ ماہرین نے ان ممالک میں تحقیق کی ہے جہاں پانی کی شدید طلب ہے اور پانی کا انحصار برف پگھلنے پر ہے۔ رپورٹ میں شامل ایک ماہر نے کہا ہے کہ اس تبدیلی سے وہ لوگ زیادہ متاثر ہوں گے جو دیہاتوں میں رہتے ہیں یا پہاڑوں کے قریب رہائش پذیر ہیں۔ منکن کا کہنا ہے کہ اس تبدیلی کے لیے مطابقت پذیری(اڈاپٹیشن) کی ضرورت ہے جب کہ بعض علاقوں میں ٹیکنالوجی اور انفراسٹرکچر میں تبدیلی کی ضرورت بھی پیش آئے گی۔ اس رپورٹ میں سیٹلائٹ اور زمینی ڈیٹا کو حاصل کر کے انہیں دو ماڈلوں میں رکھ کر برف میں کمی پیشی کی پیش گوئی کی گئی ہے۔</p>
		</section>
	</body>
</document>
