<document>
	<meta>
		<title>پاکستانی لڑکے کے عشق میں گرفتارچینی لڑکی مظفر گڑھ پہنچ گئی</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/8857/</link>
			<copyright-holder>آئی بی سی اردو</copyright-holder>
		</publication>
		<num-words>245</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پاکستانی لڑکے کے عشق میں گرفتارچینی لڑکی مظفر گڑھ پہنچ گئی ۔ ڈولی کی ڈولی تو نہ اٹھی، اسے اسلام آباد واپس بھیج دیا گیا لیکن ڈولی بڑی پکی ہے، پھر مظفر گڑھ آ گئی ۔</p>
			<p>چین کی ڈولی کوعلی پور میں محمد امین کی تلاش ہے۔پاکستانی امین کی محبت میں گرفتار چینی لڑکی ڈولی کو پولیس نے دو بار مظفر گڑھ سے اسلام آباد منتقل کیا ، اور اب پولیس نے خود تحصیل علی پور میں امین کی تلاش شروع کر دی ہے ۔</p>
			<p>دونوں کی محبت چین کے میڈیکل کالج میں پروان چڑھی جہاں امین تعلیم حاصل کرنے گیا تھا ،امین چین سے واپس آیا یا نہیں ، پراس کی محبت ڈولی کو چین سے یہاں لے آئی۔</p>
			<p>ڈولی نے امین کو علی پور میں گلی گلی ڈھونڈا ،لوگوں سے اس کا پتا پوچھا ،پر کامیابی نہ ملی ، ڈولی کو امین تو نہ ملا ، پر اس تلاش کی خبر علی پور کی پولیس کو ضرور ہو گئی جنہوں نے غیر ملکی ہونے کی وجہ سے سیکیورٹی خدشات کے پیش نظر اسے پولیس اسٹیشن اور بعد میں اسلام آباد میں چین کے سفارتخانے منتقل کیا ۔</p>
			<p>پر ڈولی کے بے قرار دل کو قرار نہ آیااور امین کی تلاش اسے واپس علی پور لے آئی،پولیس نے اسے دوبارہ امین کو تلاش کرتے دیکھا تو واپس اسلام آباد منتقل کر دیا اور اب پولیس نے خود علی پور میں امین کی تلاش شروع کر دی ہےتاکہ چین کی ڈولی کی لوا سٹوری کی ہیپی اینڈنگ ہو سکے</p>
		</section>
	</body>
</document>
