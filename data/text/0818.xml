<document>
	<meta>
		<title>رینجرز اختیارات پر وفاق اور سندھ کے تنازع میں شدت، آصف زرداری بھی برہم</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/13528/</link>
			<copyright-holder>آئی بی سی اردو</copyright-holder>
		</publication>
		<num-words>377</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>رینجرز کے خصوصی اختیارات پروفاق اور سندھ حکومت کا تنازع شدت اختیار کر گیا۔ حکومت سندھ نے خط میں وفاق کے مؤقف کو مسترد کر دیا۔</p>
			<p>محکمہ داخلہ سندھ نے وفاقی وزارت داخلہ کو خط لکھ کر مؤقف اختیار کیا کہ صوبائی اسمبلی کی قرارداد کی روشنی میں مشروط اختیارات پر دئیے جائیں، وفاق کا عمل صوبائی خود مختاری پر حملے اور صوبے آئینی اختیارات پر قبضے کے مترادف ہے، 90 روز کی تفتیشی تحویل صوبائی حکومت کی اجازت سے مشروط رکھا جائے۔</p>
			<p>خط میں مزید کہا گیا ہے کہ حکومت سندھ 19 دسمبر کو رینجرز کے اختیارات سے متعلق خط کےموقف پر قائم ہے، حکومت سندھ جمہوری،آئینی اور منتخب حکومت ہے، وفاق سندھ کے آئینی اختیارات کو اہمیت دے،سندھ اسمبلی نے آرٹیکل 147 کی توثیق اور رینجرز کے اختیارات پرشرائط عائد کی ہیں،سندھ اسمبلی کے فیصلوں کو آئینی تحفظ حاصل ہے، وفاق تقدس بحال رکھے، رینجرز کو کسی بھی قانون کے تحت قیام حاصل ہو لیکن آئین کے آرٹیکل 147 کو اہمیت حاصل ہے۔</p>
			<p>خط میں اس بات پر زور دیا گیا ہے کہ 90 دن کی تفتیشی حراست کا معاملہ حکومت سندھ کی منظوری سے مشروط ہے، اسے ہر صورت مانا جائے،وفاق رینجرز کے اختیارات کے لئے حکومت سندھ کی شرائظ میں سے چناؤ نہیں کر سکتا ،ایسا کرنا صوبائی خودمختاری پر حملہ ہوگا،وفاق صوبائی حکومت کے آئینی اختیارپر قبضے کی کوشش نہ کرے، حکومت سندھ بھی دہشت گردی کے خاتمے میں سنجید ہ ہے اور آخری دہشت گرد کے خاتمے تک لڑے گی۔</p>
			<p>رینجرز اختیارات کی سمری مسترد ہونے پر آصف زرداری بھی وفاق پر برہم ہو گئے،کہنے لگے کہ وفاق نے سندھ پر حملہ آور ہو کر آئین کی حکمرانی کا اصول پامال کیا، عوام آئین پامال کرنے والوں کو مسترد کر دیں۔</p>
			<p>آصف زرداری کا کہنا ہے کہ مذہب کے نام پر ملک کو تباہ کرنےوالوں کے خلاف لڑتے رہیں گے،وفاق نے سندھ پر حملہ آور ہو کر آئین کی حکمرانی کا اصول پامال کیا،عوام آئین پامال کرنےوالوں کو مسترد کر دیں۔</p>
			<p>بابائے قوم قائد اعظم محمد علی جناح کے یوم پیدائش پر آصف زرداری نے پیغام دیا ہے کہ آئین کو اسی طرح پامال کیا جاتا رہا تو قوم عدمِ استحکام کی دلدل میں پھنس جائے گی، دہشت گردی کی خلاف جنگ میں شہید فوجیوں، پولیس اہلکاروں کو خراج عقیدت پیش کرتے ہیں،عوام اپنی صفوں میں اتحاد برقرار رکھیں۔</p>
		</section>
	</body>
</document>
