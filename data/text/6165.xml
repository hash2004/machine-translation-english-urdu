<document>
	<meta>
		<title>بعد از موت (۱۲)</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq October 2016</name>
			<year>2016</year>
			<city>Lahore</city>
			<link>http://www.javedahmadghamidi.org/#!/ishraq/5adb7366b7dd1138372dbed3?articleId=5adb7400b7dd1138372dcefa</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>فرض کیجیے کہ جنت میں سب کچھ ہوتا، مگروہاں کے باسی اپنے جیون ساتھیوں سے محروم ہوتے تو لازم ہے کہ وہ جنت جنت ہو کر بھی ویران اور سونی ہوتی۔ وہاں کے آدم سب کچھ پاکربھی وصال یار کے لیے تڑپتے اورحوائیں ہجر و فراق میں سسکتیں اور رویا کرتیں۔ بلکہ جب بھی شراب وکباب کی محفلیں آراستہ ہوتیں تو ان سے حظ اٹھانا تو دورکی بات، یہ تنہائیاں انھیں مزیداضطراب اوربے کلی میں مبتلاکردیا کرتیں۔ سو جنت میں جہاں بہت سی دوسری چیزوں کا ذکر ہوا، وہاں اہل جنت کوان کے رفیق اور ہم نشین دیے جانے کا مژدہ بھی سنایا گیا۔ ۱؂ انھیں بتایاگیاکہ وہاں کی رعنائیوں اور رنگینیوں میں اور زیادہ رنگ بھرنے کے لیے نازنینوں کی رفاقت بھی میسر ہو گی۔ ان کی خدمت میں انواع و اقسام کے کھانے ہی پیش نہ کیے جائیں گے، اپنے قیس کولقمے بنا بنا کر کھلانے والی لیلائیں بھی ان کے ساتھ ہوں گی۔ صرف پینے کے لوازمات نہ ہوں گے، جن پر خود پیالوں کے سینے بھی دھڑک اُٹھیں، وہ نازک اندام ساقی بھی وہاں موجود ہوں گے۔</p>
			<p>حسن کی ان شہزادیوں کاقرآن نے تفصیل سے تعارف کرایاہے۲؂ اور ان کے وہ خصائل بیان کیے ہیں جوکسی بھی فرہاد کو مجبور کرتے ہیں کہ وہ اُٹھے، اپناتیشااٹھائے، کوہ ستوں کھودے اور جوے شیرنکال دکھا ئے۔ ان کے بارے میں بیان ہوا ہے کہ وہ مردآشنااورکسی کی چھوڑی ہوئی نہ ہوں گی۔ ان کے قریب ہوناتودرکنار، اہل جنت سے پہلے انھیں کسی نے چھواتک نہ ہوگا۔ فرمایا ہے کہ ہم نے انھیں ایک خاص اٹھان پراٹھایاہے۔ وہ عام عورتوں جیسے نسوانی عوارض سے مبرا اور جسمانی تبدیلیوں سے بالکل پاک ہوں گی۔ ان کاحسن وجمال اگراپنی مثال آپ ہوگاتویہ زوال سے بھی یک سر ناآشناہوگا۔ وقت گزرنے کے ساتھ ان کی جوانی میں فرق آئے گانہ دل ربائی میں۔ پہلی ملاقات پر یہ جس طرح کی ہوں گی، ہرمرتبہ ملنے پراسی طرح کی ملیں گی:</p>
			<blockquote>
				<annotation lang="ar"><p>لَمْ یَطْمِثْھُنَّ اِنْسٌ قَبْلَھُمْ وَلَاجَآنٌّ. (الرحمٰن ۵۵: ۵۶)</p></annotation>
				<p>”ان (عورتوں) کواُن سے پہلے کسی انسان یاجن نے ہاتھ نہ لگایا ہوگا۔“</p>
			</blockquote>
			<p>یہ ایک سے زیادہ ہوں گی، اس لیے ہوسکتاتھا کہ ان کے درمیان میں سوتنوں کی چشمک اور جلاپا ہو۔ مگران پری چہروں میں وہ کمزوریاں ہی نہ ہوں گی جوباہمی حسدکوپیداکیاکرتی ہیں۔ ایک بے حدحسین ہو اور دوسری انتہا درجے کی بدصورت ہو، ایک میں دل کولبھانے اورپھراسے چرالینے کی ہر اداہواور دوسری مزاج کی درشت اور طبیعت کی آدم بے زار ہو، ایک جوان ہو، شباب کی نمایاں مثال ہو اور دوسری بڑھاپے کی طرف مائل ہو زوال اورتنزل کی نظیر ہو اور اس کے بال بال میں چاندی بھی جھلک آئی ہو، یہی چیزیں ہوتی ہیں جن سے مردکامیلان ایک طرف ہونے لگتا اور پھر لازمی نتیجے کے طورپرعورتوں کے درمیان میں حسداوررشک پیدا ہونے لگتا ہے۔ جنت کی عورتوں میں اس طرح کا تفاوت بالکل نہیں ہو گا۔ حسینائیں توسب ہوں گی اوردل ربائی بھی ہرایک کی فطرت میں ہوگی، اس کے ساتھ ساتھ وہ سب ہم سن بھی ہوں گی۔ چنانچہ اہل جنت کے ہاں نہ ایک کی طرف رجحان اور دوسری سے بے زاری پیدا ہو گی اور نہ ان عورتوں میں باہمی چپقلش کا احساس پیدا ہوگا۔ یہ سب آپس میں شیروشکراورجنتیوں کی دل جوئی کرتی ہوں گی۔ قرآن مجید نے <annotation lang="ar">’وَکَوَاعِبَ اَتْرَابًا‘</annotation> اور <annotation lang="ar">’عُرُبًا اَتْرَابًا‘</annotation> کے الفاظ استعمال کر کے اسی طرف اشارہ کیا ہے۔</p>
			<p>یہ عورتیں صرف حسن وجمال کی مالک نہ ہوں گی، عصمت کی دیویاں اورعفت کی مورتیاں بھی ہوں گی۔ خوب صورت نہیں، خوب سیرت بھی ہوں گی۔ یہ اخلاق باختہ نہیں، پاکیزہ ہوں گی۔ جفا کارا وربے وفانہیں، باوفا، شرمیلی اور باحیا ہوں گی۔ قرآن مجید میں ان کے غزال چشم ہونے اور سنہری اورسفید رنگ ہونے کاذکرہواتواس کے ساتھ ساتھ ان کی شرمگیں نگاہوں کااورموتیوں کے مانندان کے اچھوتے اورمحفوظ ہونے کا بھی ذکرہوا:</p>
			<blockquote>
				<annotation lang="ar"><p>وَحُوْرٌ عِیْنٌ، کَاَمْثَالِ اللُّؤْلُؤِ الْمَکْنَوْنِ. (الواقعہ ۵۶: ۲۲۔ ۲۳)</p></annotation>
				<p>”اوراُن کے لیے آہوچشم گوریاں ہوں گی، چھپا کر رکھے ہوئے موتیوں کی طرح۔“</p>
				<annotation lang="ar"><p>وَعِنْدَھُمْ قٰصِرٰتُ الطَّرْفِ عِیْنٌ، کَاَنَّھُنَّ بَیْضٌ مَّکْنُوْنٌ. (الصافات ۳۷: ۴۸۔ ۴۹)</p></annotation>
				<p>”اُن کے پاس نیچی نگاہوں والی غزال چشم حوریں ہوں گی گویا کہ (شترمرغ کے) چھپے ہوئے انڈے ہیں۔“</p>
				<annotation lang="ar"><p>فِیْھِنَّ خَیْرٰتٌ حِسَانٌ، فَبِاَیِّ اٰلَآءِ رَبِّکُمَا تُکَذِّبٰنِ، حُوْرٌ مَّقْصُوْرَاتٌ فِی الْخِیَامِ، فَبِاَیِّ اٰلَآءِ رَبِّکُمََا تُکَذِّبٰنِ. (الرحمن ۵۵: ۷۰۔ ۷۳)</p></annotation>
				<p>”اُن میں خوب سیرت، خوب صورت بیویاں۔ پھر تم اپنے رب کی کن کن شانوں کو جھٹلاؤگے! خیموں میں ٹھیرائی ہوئی گوریاں۔ پھر تم اپنے رب کی کن کن شانوں کوجھٹلاؤگے!“</p>
			</blockquote>
			<p>وہاں اہل جنت کی خوشی کااس قدرلحاظ ہوگا کہ ان میں سے ہرایک کی ذاتی آرزوئیں پوری کرنے کا بھی انتظام کیا جائے گا۔ ہرکسی کے ارمانوں کی ایک اپنی ہی دنیاہوتی ہے، سواس کے لیے ویسی ہی دنیابنادی جائے گی۔ کسی کوجنت میں بیٹھ کرباتیں کرنااورخوش گپیوں میں مگن رہنا اچھالگے گاتوکسی کودوستوں سے ملاقاتیں کرنااوران کے ساتھ ضیافتیں اڑانا۔ کسی کوچاندراتوں میں نشستیں جمانا اورماضی کی داستانوں سے حظ اٹھانامسرت دے گااورکسی کو مزاح کی محفلیں بپاکرنا اورخوب خوب مزے اڑانا۔ کوئی لفظوں کی شاعری سے لطف اندوز ہوناچاہے گا اور کوئی جسم کی شاعری سے شادکام ہونا۔ کسی کا ذوق ہوگا کہ وہ اپنے ہاتھوں سے پتھرتراشے اور کسی کااشتیاق ہوگا کہ خود صنم بن کررہ جائے۔ کسی کی انگلیاں بے تاب ہوئی جائیں گی کہ بے جان تاروں میں روح پھونک دیں اور کسی کاگلہ لحن داؤدی کو گانے اور ہم نواؤں کوسنانے کے لیے تڑپتا ہوگا۔ کوئی موے قلم سے ہرسورنگ بکھیرتاہوگااورکسی کامن رنگ اورشباب میں ڈوب جانے کو کرتاہوگا۔ کچھ ایسے بھی ہوں گے جنھیں وہاں جا کر بھی فلسفے کی اُلجھنوں میں اُلجھنا اچھا لگے گا اور کچھ وہ بھی ہوں گے جنھیں فقہی مسائل میں اترکردورکی کوڑی لانااوربال کی کھال اتارنا بھلالگے گا۔ کسی کوسونا چاندی پا لینے کے بعد بھی کیمیاگری کاسوداہواکرے گااورکسی کوڈھیروں مال کا مالک ہو جانے کے بعد بھی تجارت اورسوداگری کا نشہ ہواکرے گا۔ کسی کادل چاہے گا کہ وہ سوت کاتے اورکھڈی بنے اور کسی کادل چاہے گا کہ وہ کھال اور پوست سے پاپوش سیے۔ کوئی آب وگِل کوکام میں لاکردانا اُگانا چاہے گاتوکوئی چاہے گا کہ وہ آتش اورآہن سے کھیلے اور تیر و تفنگ ڈھالے۔ غرض یہ کہ جو جنتی جس طرح بھی شادمان ہونا چاہے گا، جنت میں اس کاانتظام کر دیا جائے گا:</p>
			<blockquote>
				<annotation lang="ar"><p>فَاَمَّا الَّذِیْنَ اٰمَنُوْا وَعَمِلُوا الصّٰلِحٰتِ فَھُمْ فِیْ رَوْضَۃٍ یُّحْبَرُوْنَ. (الروم ۳۰: ۱۵)</p></annotation>
				<p>”پھرجوایمان لائے اورجنھوں نے نیک عمل کیے ہوں گے، وہ ایک شان دار باغ میں شاداں و فرحاں رکھے جائیں گے۔“</p>
			</blockquote>
			<p>اہل جنت کی نعمتیں ان کی قیام گاہوں تک محدودنہ ہوں گی، بلکہ وہ جس طرف نظر اٹھا کر دیکھیں گے، اپنے لیے انعام ہی انعام پائیں گے۔ حدنگاہ تک ان کی بادشاہی کی دھوم مچی ہوگی۔ جہاں چاہیں گے فروکش ہوں گے، جب دل میں آئے گی، کوچ کریں گے اورکوئی رکاوٹ ان کے سامنے نہ ہوگی۔ رکاوٹیں توان کے سامنے ہوتی ہیں جن کی بادشاہیاں ناقص ہوں اور کسی خاص علاقے تک محدودہوکررہ جائیں۔ اس کے مقابلے میں اہل جنت اُس بادشاہی کے وارث ٹھیرائے جائیں گے جو بہت بڑی بھی ہے اور کسی نقص کے بغیربھی۔ اس کی کامل ترین تعبیرقرآن کے الفاظ میں یہ ہے کہ وہاں نہ ماضی کا کوئی غم ہوگا اور نہ مستقبل کا کوئی اندیشہ۔ مزید یہ کہ پروردگاراہل جنت پراِتمام نعمت کرے گا اور انھیں اس شاہانہ طرز کی صرف ایک نہیں، دو دو جنتیں عطافرمائے گا:</p>
			<blockquote>
				<annotation lang="ar"><p>وَاِذَا رَاَیْتَ ثَمَّ رَاَیْتَ نَعِیْمًا وَّمُلْکًا کَبِیْرًا. (الدھر ۷۶: ۲۰)</p></annotation>
				<p>”اور دیکھوگے توجہاں دیکھو گے، وہاں بڑی نعمت اور بڑی بادشاہی دیکھوگے۔“</p>
				<annotation lang="ar"><p>وَقَالُوا الْحَمْدُ لِلّٰہِ الَّذِیْ صَدَقَنَا وَعْدَہٗ وَاَوْرَثَنَا الْاَرْضَ نَتَبَوَّاُ مِنَ الْجَنَّۃِ حَیْثُ نَشَآءُ فَنِعْمَ اَجْرُ الْعٰمِلِیْنَ. (الزمر ۳۹: ۷۴)</p></annotation>
				<p>”اور وہ کہیں گے کہ شکرہے اُس خداکا جس نے ہمارے ساتھ اپناوعدہ سچ کر دکھایااورہم کو اس زمین کا وارث بنا دیا۔ اب ہم جنت میں، جہاں چاہیں، ٹھیریں (تو یہ صلہ ہوگااُن کا)، سونیک عمل کرنے والوں کا یہ کیا ہی اچھاصلہ ہے!“</p>
				<annotation lang="ar"><p>وَلِمَنْ خَافَ مَقَامَ رَبِّہٖ جَنَّتٰنِ، فَبِاَیِّ اٰلَآءِ رَبِّکُمَا تُکَذِّبٰنِ. (الرحمٰن ۵۵: ۴۶۔ ۴۷)</p></annotation>
				<p>”اور جو اپنے رب کے حضورمیں پیشی سے ڈرتے رہے، اُن کے لیے دوباغ ہیں۔“</p>
				<annotation lang="ar"><p>وَلَا خَوْفٌ عَلَیْھِمْ وَلَاھُمْ یَحْزَنُوْنَ. (البقرہ۲: ۲۷۷)</p></annotation>
				<p>”اور (وہاں) اُن کے لیے کوئی اندیشہ ہو گااورنہ وہ کوئی غم کبھی کھائیں گے۔“</p>
			</blockquote>
			<p>مہربانیوں کا یہ سلسلہ اسی پربس نہیں ہوگا۔ انھیں ایک اورنعمت سے کہ جس کو خدا نے اپنی رضوان سے تعبیر کیا ہے، نوازا جائے گا۔ خدا کی یہی رضوان ہے جودنیامیں صالحین کی زندگیوں کا اصل مقصد اور ان کی کوششوں کا مدعا رہتی ہے۔ یہ دنیا میں اسی کی خاطرجیتے ہیں، بلکہ دنیا میں تو یہ لوگ فقط رہتے ہیں، جیتے صرف اور صرف خدا کی رضوان ہیں۔ جنت وہ مقام ہے جہاں یہ بیش قیمت اورنایاب نعمت، اپنی کامل صورت میں ان کو حاصل ہو جائے گی:</p>
			<blockquote>
				<annotation lang="ar"><p>وَعَدَ اللّٰہُ الْمُؤْمِنِیْنَ وَالْمُؤْمِنٰتِ جَنّٰتٍ تَجْرِیْ مِنْ تَحْتِھَا الْاَنْھٰرُ خٰلِدِیْنَ فِیْھَا وَمَسٰکِنَ طَیِّبَۃً فِیْ جَنّٰتِ عَدْنٍ وَرِضْوَانٌ مِّنَ اللّٰہِ اَکْبَرُ، ذٰلِکَ ھُوَ الْفَوْزُ الْعَظِیْمُ. (التوبہ ۹: ۷۲)</p></annotation>
				<p>”ان مومن مردوں اورمومن عورتوں سے اللہ کا وعدہ ہے اُن باغوں کے لیے جن کے نیچے نہریں بہتی ہوں گی، وہ اُن میں ہمیشہ رہیں گے، اورابد کے باغوں میں پاکیزہ مکانوں کے لیے۔ اور خدا کی خوشنودی، وہ سب سے بڑھ کرہے۔ یہی بڑی کامیابی ہے۔“</p>
			</blockquote>
			<p>کھانے پینے کے لوازمات، عیش وطرب کے انتظامات اوررضاے الٰہی کے انعامات کی، چاہے نامکمل اور ناقص ہی سہی، ایک طرح کی واقفیت ہمیں ضرورہوتی ہے۔ پروردگار عالم کی ایک رحمت وہ ہے کہ جس کا اس دنیا میں دھندلا سا تصور کر لینا بھی محال ہے۔ جب یہ برسے گی تو وہ وہ برکتیں نازل ہوں گی کہ سمیٹنا بھی چاہیں تو نہ سمیٹ سکیں۔ ظاہر ہے کہ اہل جنت کے لیے یہ بہت بڑی رحمت ہوگی کہ ان کارب انھیں سلام بھیجے، اُس کی نظر التفات ہردم ان پررہا کرے اور یہ اُس کے انوارکی جھلک دیکھاکریں اور اس کی تجلیات کامشاہدہ کیاکریں۔ ان کے نزدیک یہ رحمت اتنی گراں مایہ ہو گی کہ انھیں اس کے سامنے کائنات کی ہرشے کم تر، بلکہ خود جنت کی ہرچیز فروتراوربے قدرمحسوس ہوگی۔ صالحین کا اصل رزق یہی ہوگا، اس لیے صبح وشام انھیں اس رزق سے نوازاجائے گا:</p>
			<blockquote>
				<annotation lang="ar"><p>سَلٰمٌ قَوْلاً مِّنْ رَّبٍّ رَّحِیْمٍ. (یٰسٓ ۳۶: ۵۸)</p></annotation>
				<p>”اُنھیں اُس پروردگار کی طرف سے سلام کہلایا جائے گا جس کی شفقت ابدی ہے۔“</p>
				<annotation lang="ar"><p>وَلَھُمْ رِزْقُھُمْ فِیْھَا بُکْرَۃً وَّعَشِیًّا. (مریم ۱۹: ۶۲)</p></annotation>
				<p>”اُن کارزق ان کے لیے صبح وشام اُس میں مہیا ہوگا۔“</p>
			</blockquote>
			<p>اہل جنت کواب یہی زیباہوگاکہ وہ اپنے رب کی اِن تمام عنایتوں پراُس کاشکربجا لائیں۔ چنانچہ وہ ہردم ان کا چرچا کریں گے اوراُس کی حمد کے ترانے پڑھیں گے اور اپنے عجز کا اظہار اوراُس کے کرم کی باتیں کریں گے۔ لیکن دوسری طرف بھی ان کا وہ پروردگار ہوگاجوسب قدر دانوں سے بڑھ کرقدردان ہے۔ وہ کبھی نہیں چاہے گا کہ اُس کے بندے اِس احساس میں زندگی گزاریں کہ یہ سب حاصل کرنے میں ان کااپناکوئی کمال نہیں۔ یہ تومحض خیرات تھی جو ان کی جھولی میں ڈال دی گئی۔ ظاہر ہے، یہ احساس وہ چیزہے جسے انسان دل سے نہیں، بلکہ انتہائی ناگواری سے قبول کرتا ہے۔ چنانچہ ان کے شکریے اورعجزوانکساری کے جواب میں اعلان کرادیاجائے گا کہ یہ جنت تمھیں محض ہماری عنایت سے نہیں ملی، بلکہ اس میں اصل عامل تمھارے اپنے نیک عمل ہیں۔ یہ محض ہمارافضل نہیں ہے، بلکہ تمھاری ریاضتوں اورجفاکشیوں کاثمرہ اورتمھاری عمر بھرکی اپنی کمائی ہے۔ گویاوہی ہوگاجوایک سخی دل اور قدردان مالک اور اس کے محنتی اورعاجز غلام کے درمیان میں ہوتا ہے۔ غلام اپنی محنت کے بعد بھی کسرنفسی دکھاتاہے اورمالک اپنی نوازشوں کے باوجوداُس کے کام کی تعریف کر کے اس کی قدربڑھاتاہے:</p>
			<blockquote>
				<annotation lang="ar"><p>وَقَالُوا الْحَمْدُ لِلّٰہِ الَّذِیْ ھَدٰنَا لِھٰذَا، وَمَا کُنَّا لِنَھْتَدِیَ لَوْلَآ اَنْ ھَدٰنَا اللّٰہُ لَقَدْ جَآءَ تْ رُسُلُ رَبِّنَا بِالْحَقِّ، وَ نُوْدُوْٓا اَنْ تِلْکُمُ الْجَنَّۃُ اُوْرِثْتُمُوْھَا بِمَا کُنْتُمْ تَعْمَلُوْنَ. (الاعراف ۷: ۴۳)</p></annotation>
				<p>”اور وہ کہیں گے: اللہ کاشکرہے جس نے ہمیں اس راستے کی ہدایت بخشی، اور اگر اللہ ہدایت نہ بخشتاتوہم یہ راستہ خود نہیں پاسکتے تھے۔ ہمارے پروردگار کے بھیجے ہوئے رسول بالکل سچی بات لے کر آئے تھے۔ (اُس وقت) ندا آئے گی کہ یہی وہ جنت ہے جس کے تم اپنے اعمال کے صلے میں وارث بنائے گئے ہو۔“</p>
			</blockquote>
			<p>یہاں ایک سوال پیداہوتاہے۔ انسان کی طبیعت ہے کہ وہ معمول اور یکسانیت سے جلدہی اُکتا جاتااورہرروز اپنے اندرایک نئی آرزواورایک نئی خواہش پال لیتاہے۔ کیاایسا تونہیں ہوگا کہ اہل جنت کودیے جانے والے لذیذ کھانے، رنگ وشباب سے بھرپوران کی محفلیں اوررحمت برساتے ان کے شب و روز، ان کواُکتاہٹ کا شکار کر دیں؟ اور یہ ان سب چیزوں کا مزہ کھو بیٹھیں اور ان کے بجاے کچھ اورچاہنے لگیں؟اس سوال کے جواب میں عرض ہے کہ اکتاہٹ کا یہ جذبہ دوہی صورتوں میں پیداہوتاہے: ایک یہ کہ چیزیں اتنی گنی چنی ہوں کہ بار بارکے استعمال سے آدمی کا جی بھر جائے۔ دوسرے یہ کہ وہ ایک جیسی ہی رہیں اور آخرکاردل سے اترجائیں۔</p>
			<p>پروردگار عالم نے انسان کی اس کمزوری کایااسے خوبی کہہ لیجیے، جنت میں بھی لحاظ رکھاہے اور اس پہلی صورت کا جواب دو طرح سے دیا ہے: ایک یہ کہ اس نے واضح کردیاہے کہ جوچیزیں تم کو گن کربتادی گئی ہیں وہ وہاں کی نعمتوں کا ایک مختصراوراجمالی ساتعارف ہے۔ وگرنہ تمھارے لیے وہ کچھ تیاررکھاگیاہے کہ جس کاتمھیں سان گمان بھی نہیں۔ دوسرے یہ کہ جنت آرزوؤں کی تکمیل کا مقام ہے، اس لیے ان چیزوں کے علاوہ جوتمھارے دل میں آرزو پیدا ہو گی، فوراً پوری کی جائے گی:</p>
			<blockquote>
				<annotation lang="ar"><p>فَلَا تَعْلَمُ نَفْسٌ مَّآ اُخْفِیَ لَھُمْ مِّنْ قُرَّۃِ اَعْیُنٍ جَزَآءًم بِمَا کَانُوْا یَعْمَلُوْنَ. (السجدہ ۳۲: ۱۷)</p></annotation>
				<p>”سوکسی کوپتانہیں کہ اُن کے اعمال کے صلے میں اُن کے لیے آنکھوں کی کیاٹھنڈک چھپارکھی گئی ہے۔“</p>
				<annotation lang="ar"><p>وَالَّذِیْنَ اٰمَنُوْا وَعَمِلُوا الصّٰلِحٰتِ فِیْ رَوْضٰتِ الْجَنّٰتِ، لَھُمْ مَّا یَشَآءُ وْنَ عِنْدَ رَبِّھِمْ، ذٰلِکَ ھُوَ الْفَضْلُ الْکَبِیْرُ. (الشورٰی ۴۲: ۲۲)</p></annotation>
				<p>”جو لوگ ایمان لائے اوراُنھوں نے نیک عمل کیے ہوں گے، وہ بہشت کے باغیچوں میں ہوں گے۔ اُن کے لیے، جو کچھ چاہیں گے، اُن کے پروردگارکے پاس موجود ہو گا۔ سب سے بڑا فضل درحقیقت یہی ہے۔“</p>
			</blockquote>
			<p>قرآن نے جی اُکتاجانے کی دوسر ی صورت کا جواب بھی دوطرح سے دیا ہے: پہلے یہ بتایا ہے کہ وہاں کی نعمتیں ایک حالت پر نہیں ہوں گی، بلکہ ان میں ہردم ارتقا ہوتارہے گا۔ جنتی کھانے کے لیے جب دوسری مرتبہ ہاتھ بڑھائیں گے توخیال کریں گے کہ یہ سب توہم پہلے سے کھائے ہوئے ہیں، مگرکھانے کے بعدمعلوم ہوگا کہ اس ظاہری مشابہت کے باوجود، یہ سب لذت اورذائقے میں بالکل نیاہے۔ دوسرے یہ کہ اہل جنت کی ہرخواہش پوری کر دینے کے بعدان پر مزیدایک فضل کرنے کاوعدہ فرمایا۔ اور اس کی تفصیل کرناتودورکی بات، اس کے بارے میں اشارے کنایے میں بھی کچھ نہیں بتایا۔ ارشادہواتوصرف یہ کہ تمھیں دینے کے لیے ہمارے پاس مزیدبھی بہت کچھ ہے۔ اب ظاہر ہے کہ اس ارشادمیں پایاجانے والاابہام ہی اصل شے ہے۔ دینے والادینے کاوعدہ کرتاہواوریہ نہ بتاتا ہو کہ وہ کیاکچھ دے گاتوسننے والوں کے لیے یہی بات کفایت کرتی ہے کہ دینے والاعالم کاپروردگارہے، اس لیے وہ جو کچھ بھی دے گا، وہ اتنازیادہ ہوگا کہ انھیں راضی کر دے گا:</p>
			<blockquote>
				<annotation lang="ar"><p>کُلَّمَا رُزِقُوْا مِنْھَا مِنْ ثَمَرَۃٍ رِّزْقًا قَالُوْا ھٰذَا الَّذِیْ رُزِقْنَا مِنْ قَبْلُ وَاُتُوْا بِہٖ مُتَشَابِھًا. (البقرہ ۲: ۲۵)</p></annotation>
				<p>”اُن کا کوئی پھل جب اُنھیں کھانے کے لیے دیا جائے گا توکہیں گے: یہ وہی ہے جواس سے پہلے ہمیں دیا گیا، دراں حالیکہ اُن کو یہ اُس سے ملتاجلتا دیا جائے گا۔“</p>
				<annotation lang="ar"><p>لَھُمْ مَّا یَّشَآءُ وْنَ فِیْھَا وَلَدَیْنَا مَزِیْدٌ. (قٓ ۵۰: ۳۵)</p></annotation>
				<p>”اُنھیں وہاں جو چاہیں گے، ملے گا اور ہمارے پاس مزیدبھی بہت کچھ ہے۔“</p>
			</blockquote>
			<p>اے پروردگار، تیرے فضل کے بھروسے پر ہم بھی اس جنت کی طلب رکھتے ہیں! !</p>
		</section>
		<section>
			<p>۱؂ واضح رہے کہ جنت میں اباحیت بالکل نہ ہوگی کہ جوکوئی جنسی جذبے سے مغلوب ہواوہ جانوروں کی طرح جدھر کوسینگ سمایا، ادھر کو ہو لیا، بلکہ جس طرح یہاں نکاح کے ذریعے سے افراد ایک دوسرے کے ساتھ مخصوص ہو جاتے اور ایک رشتے میں بندھ جاتے ہیں، اسی طرح وہاں بھی یہ رشتہ باقاعدہ بنایاجائے گا:</p>
			<blockquote>
				<annotation lang="ar"><p>وَزَوَّجْنٰھُمْ بِحُوْرٍ عِیْنٍ. (الطور۵۲: ۲۰)</p></annotation>
				<p>”اورآہوچشم گوریاں ہم نے اُن سے بیاہ دی ہوں گی۔“</p>
			</blockquote>
			<p>۲؂ مرد و زن، دونوں کو جیون ساتھی ملنے چاہییں، مگر جنت کے بیان میں صرف عورتوں کا ذکر ہوتا ہے۔ اس کی وجہ یہ معلوم ہوتی ہے کہ مردکے لیے عورت بنیادی طورپرایک نعمت ہے اور مرد اس کے لیے ایک ضرورت۔ جنت چونکہ اپنی حقیقت میں سراسر نعمت ہے، اس لیے یہی موزوں ہوا کہ اس کے بیان کے ذیل میں صرف عورتوں کاذکرکیاجائے:</p>
			<blockquote>
				<annotation lang="ar"><p>اِنَّآ اَنْشَاْنٰھُنَّ اِنْشَآءً، فَجَعَلْنٰھُنَّ اَبْکَارًا، عُرُبًا اَتْرَابًا. (الواقعہ ۵۶: ۳۵۔ ۳۷)</p></annotation>
				<p>”ہم نے اُنھیں ایک خاص اٹھان پراٹھایا ہوگااوراُنھیں کنواری، دل ربااور ہم سن بنا دیا ہوگا۔“</p>
			</blockquote>
		</section>
		<section>
			<p></p>
		</section>
	</body>
</document>