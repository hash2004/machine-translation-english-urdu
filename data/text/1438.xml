<document>
	<meta>
		<title>دہشت گردوں کے خلاف آپریشن جنرل راحیل کا جرأت مندانہ اقدام ہے: امریکی جنرل</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16638/</link>
			<copyright-holder>آئی بی سی اردو</copyright-holder>
		</publication>
		<num-words>224</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>افغانستان میں امریکی فوج کی کمانڈسے سبکدوش ہونے والے جنرل جون کیمبل نے دہشت گردی کے خلاف جنگ میں پاکستان کی کوششوں کو سراہتے ہوئے کہا ہے کہ  پاکستان نے گزشتہ سال دہشت گردی کے خلاف جنگ میں اہم اقدامات کیے، دہشت گردوں کے خلاف آپریشن جنرل راحیل شریف کا جرأت مندانہ اقدام ہے، آپریشن ضرب عضب کی وجہ سے بڑی تعداد میں شدت پسند بھاگ کر افغانستان آگئے۔</p>
			<p>غیر ملکی میڈیا کے مطابق واشنگٹن میں آرمڈ سروسزکمیٹی سے خطاب کرتے ہوئے جنرل جون کیمبل نے کہا کہ پاک فوج کے سربراہ جنرل راحیل شریف بہت جرأت مند اور دلیر ہیں جن کی بدولت فوجی آپریشن میں یہ اقدامات کیے گئے، جنرل کیمبل نے کمیٹی کو بتایا کہ پاکستان اور افغانستان مل کر کام کر رہے ہیں۔ دونوں ملکوں کی افواج کے درمیان مشترکہ دشمن سے نمٹنے پر بات چیت ہوتی ہے.</p>
			<p>امریکی کمانڈر نے کہا کہ انھوں نے دونوں افواج کے درمیان تعاون بڑھانے کی ضرورت پر زور دیا ہے کیونکہ پاکستان اور افغانستان میں ایسی بہت جگہ ہے جس پر حکومتوں کی عمل داری نہیں ہے، یہ برسوں سے مسئلہ رہا ہے، اس کا ایک ہی راستہ ہے کہ ہم دشمن سے لڑنے کیلیے افغان فورسز کی صلاحیت میں اضافہ کریں، انھوں نے کہا کہ افغانستان میں امن کے قیام کیلیے امریکا کو طویل عرصے تک افغان سیکیورٹی فورسزکی مدد کرنا ہوگی۔</p>
		</section>
	</body>
</document>
