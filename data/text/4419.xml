<document>
	<meta>
		<title>پاک بھارت فیشن شو</title>
		<author>
			<name>کوکب جہاں</name>
			<gender>Female</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/6332/</link>
			<copyright-holder>آئی بی سی اردو</copyright-holder>
		</publication>
		<num-words>357</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>کوکب جہاں</p>
			<p>آئی بی سی اردو،کراچی</p>
			<p>پاکستان اور بھارت کے فیشن ٹیلنٹ کو ایک پلیٹ فارم پر لانے کی کوششوں کو بروئے کار لانے کے لئے بھارت میں پاکستانی ہائی کمیشن اور فیڈریشن آف انڈین ایکسپورٹ آرگنائزیشن کے تعاون سے 10 سے 12 ستمبر تک ایک تین روزہ نمائش 'شان پاکستان'  کے نام سے منعقد کی جا رہی ہے۔</p>
			<p>پچھلے ہفتے دہلی میں  پاکستانی ہائی کمیشن میں ہونے والی ایک پریس کانفرنس میں ان پاکستانی اور بھارتی ڈیزائنرز اور برانڈز  کے ناموں کا حتمی اعلان کیا گیا جو اس نمائش میں حصہ لے رہے ہیں۔</p>
			<p>منتظمین کے مطابق اس نمائش کا مقصد برصغیر کے فیشن کو ایک مظبوط شکل دینا اور دونوں ممالک  کے درمیان ثقافتی تعلق کو مظبوط کرنا ہے اور یہ کہ اس نمائش میں شرکت کرنے والوں کو اعلیٰ معیار کے شادی بیاہ کے ملبوسات، لگژری ملبوسات، ریڈی میڈ ملبوسات اور لان کے پرنٹ دیکھنے کو ملے گیں۔</p>
			<p>شان پاکستان کی روح رواں پاکستانی ڈیزائنر ہما نصر ہیں اور یہ ان ہی کا خیال ہے  کہ پاکستانی اور بھارتی ڈیزائنرز  کو ایک سٹیج پر اپنی تخلیقات پیش کرے کا موقع ملنا چاہئے۔</p>
			<p>تین روزہ فیشن اور لائف سٹائل نمائش کے پہلے روز ' ایک شام پاکستان کے نام' سے ایک قوالی نائٹ کا اہتمام کیا گیا ہے جس میں امجد صابری جو بھارت میں پاکستان کے ثقافتی سفیر کے طور پر جانے جاتے ہیں اپنے فن کا مظاہرہ کریں گے۔ اس موقع پر دونوں ممالک کے کھانوں کے سٹال بھی لگائے جائیں گے جن کو پاکستان کی جانب سے شیف گلزار حسین اور بھارت کی جانب سے شیف اسامہ جلیل اپنی تراکیب کا ذائقہ دیں گے۔</p>
			<p>شان پاکستان کے دوسرے دن نمائش میں شامل ڈیزائنرز اور برانڈز اپنے اسٹال لگائیں گے جہاں آنے والے مہمان دونوں ممالک کی مصنوعات دیکھ سکیں گے اور خرید بھی سکیں گے۔ منتظمین کے مطابق اس نمائش کا مقصد ہی یہی ہے کہ بزنس ٹو بزنس تعلق کو استوار کیا جائے۔</p>
			<p>نمائش کے تیسرے  دن ایک فیشن شو کا اہتمام کیا گیا ہے جس میں مخصوص پاکستانی اور بھارتی ڈیزائنر اپنے ملبوسات پیش کریں گے۔</p>
			<p>ایکوئیشن انڈیا کی سنگیتا داس نمائش میں شریک میزبان  کے فرائض انجام دے رہی ہیں۔</p>
		</section>
	</body>
</document>
