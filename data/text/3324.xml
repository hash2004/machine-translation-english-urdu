<document>
	<meta>
		<title>ہیٹ اسٹروک سے احتیاط کیسے؟</title>
		<author>
			<name>جاوید الرحمن</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/26569/</link>
			<copyright-holder>آئی بی سی اردو</copyright-holder>
		</publication>
		<num-words>729</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>احتیاط بہتر ہے علاج سے، ارباب اختیارکیوں سانحات کے منتظر رہتے ہیں</p>
			<p>خبر ہے کہ" کراچی میں  شاہد بلوچ  نامی گورکن نے ہیٹ  اسٹروک سے ممکنہ ہلاکتوں کے اندیشہ پر 300 قبریں ابھی سے تیار کرلی ہیں اور قبر کھودنے کے حوالے سے وہ کسی قسم کا خطرہ مول لینا نہیں چاہتے کیونکہ محکمہ موسمیات نےامسال بھی ملک بھر میں شدید گرمی پڑنے کی پیشگوئی کی ہے</p>
			<p>اہلیان کراچی کو خصوصی وارننگ دی ہے کہ گزشتہ سال کی طرح "ہیٹ سٹروک "حملہ آور ہو سکتی ہے، محکمہ موسمیات نے عوام کو ہیٹ ویو سے بچنے کے لئے پیغام دیا ہے کہ بلا ضرورت  گھروں سے باہر نہ نکلا جائے اور مجبوری کی صورت میں گرمی سے بچنے کے لئے احتیاطی تدابیر ضرور اختیار کریں ۔</p>
			<p>19 اپریل کو محکمہ موسمیات کی ہیٹ سٹروک کی وارننگ  کے بعد کمشنر کراچی سمیت اعلیٰ حکومتی عہدیداروں بڑے دعوے کئے ، جس کے بعد آئی بی سی نمائندے نے شہریوں کو ہیٹ سٹروک سے بچانے کے لئے ممکنہ حکومتی اقدامات کا مشاہدہ کرنے کے لئے شہر کے بڑے سرکاری ہسپتالوں جناح ہسپتال ، سول ہسپتال ، عباسی شہید ہسپتال کا وزٹ کیا اور معلومات حاصل کی توحقیقت حال سرکاری دعووں کے  بالکل برعکس  نکلی</p>
			<p>ایک مہینہ ہونے کے باوجود سرکاری دعو یٰ صرف دعوے تک ہی محدود نظر آیا عملی اقدام عنقا کی طرح ناپید تھا ۔ ایک این جی او کے علاوہ رینجرز ، کہیں مخیر حضرات کی طرف سےکیمپ نظر آئے ۔ جبکہ صدر کے قریب تبت سینٹر پر نبی بخش ٹریفک سیکشن کے رحمدل انچارج کی طرف سے بھی عوام کو ٹھنڈے پانی کی سہولت کے لئے کیمپ میں کولررکھے گئے ہیں۔</p>
			<p>آئی بی سی نمائندہ نےآنکھوں دیکھا حال دیکھنے کے بعد کمشنرکراچی آصف حیدرشاہ سے رابطہ کرنے کی کوشش کی لیکن کامیابی نہ ہو سکی ، وجوہات سب جانتے ہیں کہ "صاحب میٹنگ میں ہیں " ۔آصف حیدرسے رابطے کی کوشش اس لئے رہی کہ اس موضوع پر انہیں کے میڈیا پر بیانات زیادہ آرہےتھے ۔</p>
			<p>واضح رہے کہ گزشتہ سال شہر قائد میں صرف دودنوں میں"ہیٹ سٹروک"کی وجہ سے 157 سے اموات رپورٹ ہوئی تھی جبکہ  بین الاقوامی خبررساں ادارے "رائٹر" کے مطابق  پچھلے سال 1300 سے زائد افراد ہیٹ اسٹروک کی وجہ سے جان سے ہاتھ دھوبیٹھے تھے اگرچہ رپورٹ میں یہ وضاحت نہیں کی گئی کہ یہ تعداد پورے ملک میں تھی یا صرف شہرقائد میں ۔ لیکن مذکورہ بالا اعدادوشمار یقینا وہ ہیں جو سرکاری وغیرسرکاری فلاحی اداروں کے پاس رپورٹ ہوئیں ، وہ تعداد اس سے الگ ہے جوکسی وجہ سے  رپورٹ نہ ہو سکی تھی۔</p>
			<p>"علاج ٹرسٹ" نے شہریوں کو ہیٹ اسٹروک سے بچائو کے لئے مین شاہراہوں ہسپتالوں اور شہر کے 30 سے زائد عوامی مقامات پر کیمپ لگائے جہاں،برف، ٹھنڈاپانی ، او آر ایس، تولیئے ودیگرضروری ادویات رکھے گئے ہیں جبکہ سندھ رینجرز نے شہرکے 14 مختلف مقامات پرہیٹ اسٹروک سے بچائو کے کیمپ لگائے ہیں جہاں ہر طرح کی سہولت عوام کومفت فراہم کی جا رہی ہے،یہ صورتحال یقینا حکومت اورعوامی نمائندگی کے دعویداروں کے لئے قابل شرم ہے ۔</p>
			<p>اس وقت شہرقائد کا درجہ حرارت 34 ڈگری سینٹی گریڈ ہے ،گرمی حدت گزشتہ تین دنوں کے مقابلے میں کچھ کم ہے، ورنہ گزشتہ تین دن 39 ڈگری سینٹی گریڈمیں سورج کی شدت کی وجہ گرم ہوائووں کے تھپیڑوں نے  انسانوں کے ساتھ ساتھ چرند و پرندوں کو بے حال کر دیا تھا، ہرذی روح  کو ٹھنڈے مشروب کے علاوہ ٹھنڈی چھائوں کی خواہش رہی ۔ اس وقت آفس میں کمپیوٹر پر بڑے اخبار کے فرنٹ پیج پر ایک خبر پرنظرہے جس کے بعد کمشنر کراچی آصف حیدرشاہ سمیت کسی بھی سرکاری اعلیٰ عہدیدار سے رابطہ کرنے کی ضرورت محسوس نہیں ہو رہی ہے ۔ کمشنرصاحب نے بین الاقوامی خبررساں ادارے "رائٹر " سے گفتگومیں فرمایا ہے کہ "تقریبا 60 ہسپتالوں میں 1850 ہیٹ اسٹروک مریضوں کے علاج کی گنجائش ہے،رواں سال حالات قابوسے باہر نہیں ہونگے"</p>
			<p>خبرپڑھنے اور الفاظ پرغور کرنے کے بعد میں یہ لکھنے پرضرور مجبور ہوا کہ ہمارے ارباب قتدار و اختیار سانحات کا انتظار ہی کیوں کرتے ہیں ،جس طرح گورکن نے مردوں کے قبرستان پہنچنے سے پہلے ہی 300 قبریں کھود دی ،علاج ٹرسٹ ،سندھ رینجرز شہر کے مختلف مقامات پرکیمپ لگا کر،برف، ٹھنڈاپانی ، اوآرایس،تولیئے ودیگر ضروری ادویات رکھ یئے ، دیگرمخیرحضرات عوام کی سہولت کے لئے جگہ جگہ ٹھنڈے پانی کی سبلیں لگا دی ہیں کیا ہمارے اختیارعلاج سے پہلے ہی احتیاط کی سہولت نہیں دے سکتے ؟ 	ہاں ایک اوربات !جناب کمشنر نے علاج ٹرسٹ کوکیمپ لگانے کااین اوسی دے کر اہلیان کراچی پراحسان ضرورکیاہے!!</p>
		</section>
	</body>
</document>
