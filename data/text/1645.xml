<document>
	<meta>
		<title>ادویات کی قیمتوں میں اضافہ،درخواست سماعت کے لئے منظور</title>
		<author>
			<name>عبدالناصر مہمند</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/17669/</link>
			<copyright-holder>آئی بی سی اردو</copyright-holder>
		</publication>
		<num-words>416</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>لاہور ہائی کورٹ نے ادویات کی قیمتوں میں اضافے کے خلاف دائر درخواست سماعت کے لئے منظور کرتے ہوئے حکومت سے دو ہفتوں کے اندر جواب طلب کر لیا ہے۔۔</p>
			<p>ادویات کی قیمتوں میں اضافے کے خلاف درخواست اشتیاق چودھری ایڈووکیٹ نے دائر کی ہے جس میں موقف اختیار کیا گیا ہے کہ ادویہ ساز کمپنیوں نے حکومت کی منظوری اور طے شدہ طریقہ کار اختیار کئے بغیر از خود ادویات کی قیمتوں میں اضافہ کر دیا ہے، جس کی وجہ سے لوگ پریشان ہیں اور مجبوراً مہنگے داموں ادویات خرید رہے ہیں، درخواست میں عدالت سے استدعا کی گئی ہے کہ ادویات کی قیمتوں میں اضافہ واپس لیا جائے اور حکومت کو حکم دے کہ قیمتوں میں از خود اضافہ کرنے والی کمپنیوں کے خلاف  ڈرگ ریگولیٹری اتھارٹی کو متحرک کیا جائے۔</p>
			<p>لاہورہائی کورٹ کے جسٹس شجاعت علی خان نے درخواست کی ابتدائی سماعت کے بعد درخواست کو سماعت کے لئے منظور کر لیا اور پنجاب اور وفاقی حکومت سے پندرہ روز کے اندر جواب طلب کر لیا ہے۔۔</p>
			<p>خیال رہے کہ وفاقی حکومت  بھی ادویات کی قیمتوں میں اضافے کو کمپنیوں کی من مانی قرار دے چکی ہے،، اور وفاقی وزیرصحت سائرہ افضل تارڑ نے گذشتہ ہفتے ادویہ ساز کمپنیوں کو مذاکرات کے لئے بلایا تھا لیکن کسی کمپنی کے نمائندے نے ان سے ملاقات نہیں کی،</p>
			<p>دوسری جانب پاکستان کیمسٹ ریٹیلیرز ایسوسی ایشن کے مرکزی چیئرمین اسحاق میو اور دیگر عہدیداروں  نے گذشتہ ہفتے لاہور پریس کلب میں منعقدہ پریس کانفرنس میں خبردار کیا تھا کہ اگر ادویات کی قیمتوں میں اضافہ واپس نہ لیا گیا تو پاکستان بھر کے ادویہ فروش احتجاجاً اپنی دکانیں بند کر دیں گے۔۔</p>
			<p>ایوب  میو کے مطابق ڈرگز ریگولیٹری اتھارٹی (ڈی آر اے) بھی قیمتوں کو مستحکم رکھنے میں ناکام ہو چکی ہے جس کے باعث روز مرہ عام استعمال کی پیناڈول ڈراپس کی قیمت میں دس روپے، پیناڈول ٹیبلٹ کی قیمت میں 60 روپے، پیناڈول ایکسٹرا کی قیمت میں 40 روپے،اضافہ کر دیا گیا ہے، اسحاق میو کے مطابق دل کے امراض کے لئے استعمال کی جانے والی ڈائپریکس ٹیبلٹ قیمت میں 27 روپے اضافہ اور ڈسپرین گولی کے نرخ 600 سے بڑھاکر 744 روپے کر دیا گیا ہے۔ انہوں نے کہا کہ یہی نہیں بلکہ شیرخوار بچوں کے انفینٹ فارمولا پر بھی حکومت کا کنٹرول ختم ہو گیا ہے،،،</p>
			<p>اسحاق میو کا کہنا ہے کہ معاملہ اب اس سے بھی آگے جا رہا ہے اور ادویہ ساز کمپنیوں نے مرگی، ہڈیوں کے علاج، آنکھوں کے امراض اور زچگی کے لئے استعمال ہونے والی میڈیسنز بھی مارکیٹ سے غائب کر دی ہیں، لیکن حکومت کوئی ایکشن نہیں لے رہی۔</p>
		</section>
	</body>
</document>
