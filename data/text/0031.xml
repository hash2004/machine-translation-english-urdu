<document>
	<meta>
		<title>تمثال و تجرید (واصف علی واصف کی نظم نگاری)</title>
		<author>
			<name>زاہد منیر عامر</name>
			<gender>Male</gender>
		</author>
		<publication>
			<name>Bunyad, Volume 4</name>
			<year>2013</year>
			<city>Lahore</city>
			<link>https://gcll.lums.edu.pk/sites/default/files/13_zahid_munir_amir_bunyad_2013.pdf</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<num-words>1606</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>شاعر کاتخلیقی وجدان حقیقت کے ظاہری روپ پراکتفانہیں کرتا، ایساکرنے سے بیان اکہرا اور بات سطحی رہ جاتی ہے چناںچہ وہ اپنے اظہارکے لیے تمثالیں تلاشتااور تراشتا ہے۔ تمثالوں کی دنیا اتنی ہی وسیع ہے جتنی ہمارے حواس کی دنیا۔ شاعر کامیلانِ طبع باصرہ، لامسہ، شامہ، ذائقہ، سامعہ میں سے حسبِ ذوق حسیات منتخب کرلیتاہے اور پھر ان کے ذریعے اپنی بات قاری تک پہنچاتاہے۔ تمثال، معنی کواُجلا پیرہن پہنانے کا نام ہے، یہ پیرہن بکھرتاہے توحسیات رنگوں کی صورت بیان کے آسمان پرپھیل جاتی ہیں، جس سے مطالب کی قوسِ قزح جنم لیتی ہے اور جہانِ معنی جگمگا اُٹھتاہے۔</p>
			<p>واصف علی واصف دراصل انفس و آفاق میں بکھری صداقتوںکو چند لفظوںمیں سمو دینے والا فن کار ہے۔ اُس کاکمال انتشار کو ارتکاز میں تبدیل کردیناہے۔ واصف کی کتابیں کرن کرن سورج، دل دریا سمندر، قطرہ قطرہ قلزم اور حرف حرف حقیقت ہمارے اس خیال پر دال ہیں۔ نثرِ اُردو کی تاریخ پرنگاہ ڈالی جائے تو معلوم ہوتا ہے کہ اوّل اوّل اسے محمد حسین آزاد نے تخلیقی اور فن کارانہ جملے کاآبِ حیات پلایا، آزاد کے بعد سجادانصاری نے مطالب کے محشرِ خیال کو چھوٹے جملوں میں سمونے کاہنردکھایا۔ یہ دونوں فن کار بنیادی طور پر رومانوی مزاج کے حامل تھے چناںچہ ان کے جملے رومانی سطح پر تیرتے دکھائی دیتے ہیں۔ واصف علی واصف کے اختصاریوں میں حیات و کائنات کاشعور چند لفظوں کی قبا زیبِ تن کر کے یوں ظہور کرتا ہے کہ مطالب کے دفتر اس کے سامنے پست ہو جاتے ہیں۔ جوفن کار نثرمیں کفایتِ لفظی کے ہنرسے آشناہواور بامعنی مختصر اور پُرکار جملہ لکھنے پرقادر ہو وہ طبعاً شعر سے قریب آجاتا ہے، کفایتِ لفظی شاعری کی ایک صفت ہے۔ بامعنی اور تہہ دار بات اگر موزوں پیرائے میں بیان کی جائے تو شعر بن جاتی ہے۔ اس لیے واصف علی واصف جیسے فن کار نے اگر شاعری کی ہے تو اس میں کوئی تعجب نہیں البتہ اگر وہ شعر نہ کہتے تو ضرور تعجب ہوتا۔ ان کی شاعری کے تین مجموعے شائع ہو چکے ہیں پہلامجموعہ شب چراغ خود واصف علی واصف نے منتخب و مرتب کر کے ۱۹۷۸ئ میں شائع کیا، دوسرا مجموعہ بھرے بھڑولے ان کے پنجابی کلام پر مشتمل ہے۔ اگرچہ یہ مجموعہ ان کی وفات کے بعد شائع ہوا لیکن اس کا مسودہ وفات سے پہلے وہ خود تیار کر چکے تھے۔ تیسراشعری مجموعہ شب راز کے نام سے ان کی وفات کے بعد اُن کے اخلاف نے ۱۹۹۴ئ میں شائع کیا۔ یہ مجموعہ اُن کی باقیات اور اُن کے مسترد کردہ کلام سے مملوہے۔</p>
			<p>انھوں نے بیک وقت حمد، نعت، منقبت، غزل، نظم، دوہے، ہندی کلام میں طبع آزمائی کی ہے۔ ان تمام جہتوں سے اُن کی شاعری کامطالعہ ایک وسیع موضوع ہے۔ اس مختصر تحریر میں ہمارے پیشِ نظرواصف علی واصف کی اُردونظم نگاری کاجائزہ لیناہے۔ واصف علی واصف نے شب چراغ کو پانچ حصوں میں تقسیم کیا تھا۔ یہ حصے یم بہ یم، سخن در سخن، کرن کرن، تن من اور کلامِ نو ہیں۔ تیسراحصہ ’کرن کرن‘ نظموں پر مشتمل ہے جنھیں شاعر نے ”معریٰ نظمیں“ کہا ہے، حقیقت یہ ہے کہ اُردو نظم نے جب پابند ہیئتوں کالباس اُتارناچاہا تھا تواوّل اوّل قافیے کی قید سے رہائی حاصل کی تھی، نظم میں مصرعوں کے ارکان کی تعداد پہلے کی طرح برابر رہی، محض قافیے اورردیف سے آزادی کے باعث نظم کو ’معریٰ‘ کہاگیا۔ نظم کی دنیا میں یہ تبدیلی دراصل ایک بڑے انقلاب کاپیش خیمہ تھی، یہ انقلاب آزاد نظم کے رُوپ میں ظہور پذیر ہوا۔ آزاد نظم جسے انگریزی میں <annotation lang="en">non metrical Verse</annotation> کہا جاتا ہے یعنی ایسا کلام جو عروضی پابندیوں سے آزاد ہو۔ اُردو کی آزاد نظم ردیف، قافیے، تعدادِ ارکان وغیرہ کی قید سے تو آزاد ہوئی، عروض کی پابندی سے آزادی اُس نے گوارا نہ کی۔ اس اعتبار سے آزاد اُردو نظم فرانسیسی کی Vers Libre سے زیادہ قریب ہے جوعروض و آہنگ کی پابندیوں سے آزاد نہیں ہے۔ اُردو آزاد نظم میں مصاریع چھوٹے بڑے ہو سکتے ہیں اور ہوتے ہیں لیکن یہ کسی بحرمیں کہے جاتے ہیں۔ نثری نظم کی دنیا اس سے بالکل الگ ہے یہ وہی دنیاہے جسے بودلیرنے <annotation lang="fr">Poe'me En Prose</annotation> کہا تھا یعنی نثرمیں نظم۔ اس شتر گربگی پرہمارے ہاں بہت کچھ کہاجاچکا ہے یہاں بتانایہ ہے کہ واصف صاحب کی نظمیں معریٰ نظم سے آگے کی شے ہیں، یہ اپنی بنت اور ساخت میں آزاد نظمیں ہیں۔ ان نظموں میں واصف صاحب کی کچھ مرغوب بحریں استعمال ہوئی ہیں، انھوں نے اگرچہ الگ سے دوہے بھی لکھے ہیں لیکن نظموں کے لیے بھی اُن کاذوق بالعموم دوہا چھند کی بحرکو چاہتا ہے، مثال کے طور پر اُن کی نظمیں شاہد و مشہود، فیصلہ، صلابت، شہرِ سنگ، رشتہ، فرمائش، پیش کی جا سکتی ہیں جو تمام فعلن فعلن کے آہنگ میں ہیں، اس آہنگ میں تیزی پائی جاتی ہے اور یہ تیزیِ رفتار واصف صاحب کی نظموں میں محسوس کی جا سکتی ہے۔ نظمیں بالعموم مختصر ہیں جیسا کہ آزاد نظم کو ہونا چاہیے، چونکہ واصف صاحب کا مزاج کلاسیکیت کی طرف مائل ہے اور کلاسیکی شاعری میں صدیوں تک غزل اور مثنوی کی حکمرانی رہی ہے۔ شب چراغ کا بڑا حصہ بھی غزل ہی کی ہیئت میں ہے اور غزلیں بھی ’ڈیڑھ جز پر مطلع و مقطع غائب‘ کی کیفیت سے ناآشنا بہت بھرپور۔ کلاسیکی ہیئتوں سے اس قُرب اور پیوستگی نے اُن کی نظموں کو بھی متاثر کیا ہے۔ یہ اثردو صورتوں میں ظاہر ہوا ہے، یعنی ہیئت اور تراکیب۔</p>
			<p>نظم اوّل و آخرمثنوی کی ہیئت میں لکھی گئی لیکن اس کامزاج غزل آشنا ہے، مثلاً:</p>
			<blockquote>
				<verse>
					دانۂ گندم گناہِ اوّلیں
					دانۂ گندم سفر سوے زمیں
				</verse>
			</blockquote>
			<p>یہاں ہیئت ہی نہیں مضمون بھی کلاسیکی روایت سے منسلک ہے اور نظم اس پُرانے حصار کو توڑ کر نئی دنیائوں کی طرف نہیں نکل سکی۔ غزل سے وابستگی کادوسرا اظہار اُن کی نظموں میں پائی جانے والی تراکیب سے ہوتا ہے مثلاً نورِ مجسم، حسنِ مجسم، خالقِ اعظم (شاہد و مشہود) جہانِ نو، کتابِ فطرت (نکتہ) ضمیرِ آدم (تلاش)تضادِ علم وعمل (دیمک) روزِ ازل، یومِ ابد، حیاتِ جاوداں (تکمیل) جہانِ چہار روزہ (تضاد) بدستِ الفاظ نرم و نازک، نشاطِ غم، نقوشِ رنگیں (پرانے کاغذ)۔</p>
			<p> بعض اوقات اُن کی نظم کلاسیکی روایت کے زیرِ اثر خطِ مستقیم میں سفرکرتی دکھائی دیتی ہے، جس کی مثال نظم ”فیصلہ“ ہے جس میں خیال کسی انکشاف کے بغیر منطقی انداز میں آگے بڑھتاہے اور نظم ایک المیے سے دوچار ہوکرختم ہو جاتی ہے۔ واصف صاحب ایک <annotation lang="en">orator</annotation> تھے انھوں نے عمربھر گفتگو کاچراغ روشن رکھا۔ ان کی شخصیت کاغالب رنگ خطابت تھا، یہ رنگ کہیں کہیں نظموں میں بھی درآیاہے مثلاً نظم ”شاہد ومشہود“ کا یہ حصہ:</p>
			<blockquote>
				<verse>
					ہر قطرہ قلزم کا مظہر 
					قلزم کی گہرائی قلزم 
					قلزم کی پہنائی قلزم
					قلزم کی انگڑائی قلزم
					طوفاں قلزم، موجیں قلزم
					انسانوں کی کثرت قلزم
				</verse>
			</blockquote>
			<p>اس تفصیل کے باوصف متاثر کن بات یہ ہے کہ واصف صاحب کی نظموں میں وہ روشنی موجود ہے جوانھیں روایتی شاعری کے حصار سے نکال کر نظمِ جدید کی وسعتوں سے آشنا کر دیتی ہے۔ نظمِ جدید کی دنیا پرت درپرت معانی کی انکشاف انگیزی کی دنیا ہے۔ لفظوں کی ایک جنبش، ایک خلافِ توقع موڑ ایسے ستارے بکھیردیتے ہیں جن سے معانی کا آسمان جگمگا اُٹھتا ہے۔</p>
			<blockquote>
				<verse>
					آخراک دن 
					اُس نے مجھ سے کہہ ہی ڈالا
					مجھ پر بھی اک نظم کہو تم
					ایسی نظم 
					کہ جس میں میرا نام نہ آئے 
					میں خود آئوں
				</verse>
			</blockquote>
			<p>فیض صاحب نے کہا تھا ”آتے آتے یونہی دم بھر کو رُکی ہوگی بہار/ جاتے جاتے یونہی پل بھر کو خزاں ٹھہری ہے“ ۱۱ واصف صاحب کہتے ہیں:</p>
			<blockquote>
				<verse>
					ایک لمحہ ہے بہار 
					اک خزاں اور دوسری کے درمیاں
					مختصر لمحہ … بہارِ جاوداں کیسے بنے
				</verse>
			</blockquote>
			<p>واصف صاحب نے بہاروخزاں کے اس تضاد کو جنگ و امن اور موت وحیات تک پھیلانے کی سعی کی ہے، وہ تکمیل کے زیرِ عنوان ان تضادات کو یوں تحلیل کرتے ہیں:</p>
			<blockquote>
				<verse>
					امن کیا ہے 
					ایک وقفہ مختصر
					ایک جنگ اور دوسری کے درمیاں
					………………
					موت کیا ہے 
					ایک لمحہ … مختصر 
					زندگی اور زندگی کے درمیاں
				</verse>
			</blockquote>
			<p>یہ اقتباسات واصف صاحب کے پُرکارجملوں کی یاددلاتے ہیں، جن میں وہ زندگی کے بڑے بڑے تضادات کو بڑی سہولت کے ساتھ چند لفظوں میں تحلیل کر دیتے ہیں۔ ان کی ایک نظم کا عنوان بھی تضاد ہے۔</p>
			<blockquote>
				<verse>
					نہ کوئی دیوار تیری رہ میں
					نہ میرے رستے میںکچھ رکاوٹ
					یہی تقاضا ہے زندگی کا
					ہم اپنے اپنے مدار میں ہوں
					کہ سارے اپنے حصار میں ہوں
				</verse>
			</blockquote>
			<p>واصف صاحب کہانی سنانے کی بجائے محفل میں دوسروں کوسوال اُٹھانے کی ترغیب دیاکرتے تھے لیکن نظموں کی دنیا میں وہ کہانی سناتے نظر آتے ہیں مثلاًنظم ”رشتہ“ جس میں پہلے دوراُفق پر ایک ستارہ جھلملاتا دکھائی دیتا ہے، شاعر جس کے دل کی آواز سن رہا ہے لیکن شاعر کی آواز اُس تک نہیں پہنچ رہی۔ یہ مستقبل کاستارہ ہے جوشاعر کے دل میں ماضی کادریچہ کھول دینے کا باعث بنتا ہے۔ یہ دریچہ کھلتے ہی شاعر اپنی کہانی سنانے پرآمادہ ہوجاتاہے یہ کہانی بھی کچھ ستاروں کے ابھرنے اور ڈوبنے کی کہانی ہے لیکن آخرمیں حضرت یوسفؑ کے خواب کی طرح ایک ستارہ سب ستاروں کو کھاجاتاہے۔ یہ شاعر کے مستقبل کاروشن ستارہ ہے ملاحظہ ہو:</p>
			<blockquote>
				<verse>
					میراماضی…؟
					ایک کہانی … ایک پہیلی
					سندر رُوپ … سنہرے سائے
					جگمگ جگمگ کرنے والے
					کتنے تارے
					ابھرے چمکے ڈوب گئے
					ایک ستارہ سب تاروں کو نگل گیا تھا
					جانے والے کب لوٹے ہیں …؟
					اک اک کر کے ڈوبنے والے
					سب تاروں کو … ایک ستارہ … کھاجاتاہے !
					مستقبل کاروشن تارہ
				</verse>
			</blockquote>
			<p>اس طرح نظم ایک دائرہ بناتی محسوس ہوتی ہے، دائرہ بنانے کی یہ کیفیت نظم ”برقاس“ میں بھی پائی جاتی ہے جس میں پہلے شاعر کچھ بصری تمثالیں ابھارتا ہے جن میں چُپ چاپ پیڑ، گنگ مکان اور خاموش فضائیں قاری کے دل پرہول کی فضاقائم کرتی ہیں، پھریکایک آوازوں کا شور برپاہوتاہے جس میں شاعر کاماضی گونجنے لگتا ہے، یہ ماضی:</p>
			<blockquote>
				<verse>
					چیختا ہے مرے کانوں میں بیاباں کی طرح
					پھر یکایک کسی نغمے کی صدا آتی ہے
					یہ مرا فردا ہے آواز مجھے دیتا ہے
					پھر وہی ساکت و جامد ماحول
					وہی خاموش فضا 
					پیڑ چپ چاپ، مکاں گنگ، فضائیں خاموش
				</verse>
			</blockquote>
			<p>یوں نظم اپنا دائرہ مکمل کرتی ہے لیکن اس میں شاعر کا توضیحی انداز در آیا ہے، منقولہ سطور میں ”یہ مرافردا ہے آواز مجھے دیتا ہے“ کی لائن توضیحی ہے جس سے معانی کی تحدید ہو گئی ہے اگر یکایک ابھرتا ہوا نغمہ شاعر کے قدموں کو روکنے میں کامیاب ہو جاتا تو اس میں محض فردا نہیں تمام زمانوں کے امکانات پوشیدہ رہ سکتے تھے۔</p>
			<p>واصف صاحب نے بعض معمولی موضوعات سے بڑے مضامین پیدا کیے ہیں جس کی مثال ان کی نظمیں ”دیمک“ اور ”پرانے کاغذ“ ہیں، پرانے کاغذوں پر نظم لکھتے ہوئے شاعر نے انھیں شکستگی کے ایسے مزار قرار دیا ہے جن پر کوئی کتبہ نہیں:</p>
			<blockquote>
				<verse>
					پرانے چہرے، پرانی آنکھیں
					ورق پرانے … دریدہ تن ہیں
					یہی تو خلوت کی انجمن ہیں
					نشاطِ غم کے کئی فسانے
					سنا رہے ہیں ورق پرانے
				</verse>
			</blockquote>
			<p>نظم ”دیمک“ میں وہ فکرکودیمک قرار دیتے ہیں جو زندگی کو گھن کی طرح کھائے جاتی ہے، فکروخیال کی حدتیں شب بھر شاعر کے جسم کوسلگاتی ہیں اور وہ خودگریزی کے عمل میں مبتلاہوجاتاہے اُسے فکرکی وادیوں میں اُس عمل کی تلاش ہے جو سرخوشی کا باعث ہو اور اُسے فکرکی دیمک سے بچائے:</p>
			<blockquote>
				<verse>
					کہ فکر ہی زندگی کاگھن ہے
					مجھے مرا فکر کھا رہا ہے
					مگر میں کیسے نجات پائوں؟
					کہ اب مرافکر ہی عمل ہے
					میں عمر بھر سوچتا رہوں گا
					کبھی نہ آزاد ہوسکوں گا
					کہ فکر ہی زندگی ہے شاید
				</verse>
			</blockquote>
			<p>واصف صاحب کابنیادی موضوع وہی ہے جو دنیا کے تمام مذاہب اور تمام زبانوں کے ادب کاموضوع ہے یعنی …انسان۔ ان کامسئلہ انسانی ضمیرکی بیداری ہے ان کے خیال میں ضمیرِ آدم نے اپنے آپ کو خود ہلاکت میں مبتلاکیاہے وہ اسے ازسرِ نوزندہ کرنا چاہتے ہیں اُن کی یہ تمنا اُن کی شاعری میں ضمیرِ آدم کی نوحہ گری میں تبدیل ہو گئی ہے اور وہ پکار اٹھے ہیں:</p>
			<blockquote>
				<verse>
					میں نوحہ گر ہوں 
					ضمیرِ آدم کانوحہ گر ہوں
					سزا ملی ہے ضمیرِ آدم کو خودکشی کی
					ضمیرِ آدم!! 
					تجھے میں کیسے حیات بخشوں
					ترا مسیحا… کہاں سے لائوں؟
				</verse>
			</blockquote>
		</section>
	</body>
</document>