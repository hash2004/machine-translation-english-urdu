<document>
	<meta>
		<title>دھرنےوالےکیالینےآئے تھےاورکیالیکرگئے؟</title>
		<author>
			<name>عمرفاروق</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/20774/</link>
			<copyright-holder>آئی بی سی اردو</copyright-holder>
		</publication>
		<num-words>1679</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>ممتاز قادری کی شہادت کے بعد جوعوامی ردعمل تھا وہ واقعی بہت سخت تھا مگرنہ جانے وہ کیاکرامت تھی کہ ممتاز قادری کے جنازے والے دن لاکھوں کاہجوم نہ صرف پرامن رہابلکہ نظم وضبط کی نئی مثال قائم کر دی جس سے ایک مرتبہ پھرسے عوام کااعتماد مذہبی جماعتوں پربڑھا اور انہیں ہرطرف سے دادوتحسین سے نوازاگیا مگرکچھ لوگوں کومذہبی جماعتوں کا یہ بدلتارویہ برداشت نہ ہوا اور وہ میدان میں نکل پڑے اب جو لوگ ڈی چوک میں دھرنادیئے بیٹھے ہیں اس کی تفصیل بھی سن لیں .</p>
			<blockquote>
				<p>دھرناقائدین</p>
			</blockquote>
			<p>ڈی چو ک میں دھرنادینے والے قائدین میں سے دوسرکاری ملازم ہیں .ایک قائد سابقہ سرکاری ملازم جبکہ ایک رہنماء کا نام فورتھ شیڈول میں شامل ہے جن میں منڈی بہاوالدین سے تعلق رکھنے والے معروف عالم دین علامہ نویدالحسن شاہ مشہدی منڈی بہاوالدین میں اوقاف کے خطیب ہیں اورآستانہ عالیہ بھکی شریف کے گد ی نشین بھی ہیں ۔</p>
			<p>اس کے علاوہ اسلام آبادکے آئی ایٹ جامعہ غوثیہ رضویہ کے مہتمم ڈاکٹرظفراقبال جلالی آئی سی بی (اسلام آبادکالج فاربوائزمیلوڈی)میں پروفیسرہیں ۔</p>
			<p>تحریک کے ایک اورقائد علامہ خادم حسین رضوی بھی سرکاری ملازم رہ چکے ہیں وہ لاہور میں پیرمکی مسجد میں اوقاف کے ملازم تھے جوبعد میں برطرف کر دیئے گئے تھے ۔ علامہ خادم حسین رضو ی وہی ہیں جنھوں نے ہمارے ایک صحافی دوست کوغلیظ گالیاں دیں۔</p>
			<p>واضح رہے کہ وہ دونوں پاؤں سے معذورہیں اورزیادہ ترویل چیئرپرہی بیٹھے رہتے ہیں۔ لاہورکے ایک مدرسے میں شیخ الحدیث ہیں ۔  گجرات سے تعلق رکھنے والے پیرافضل قادری کا نام فورتھ شیڈول میں شامل ہے اورپنچاب حکومت نے ان کی نقل وحرکت پر پابندی لگارکھی ہے ۔ دھرنے کی قیادت کرنے والے ایک اوررہنماء علامہ عرفان شاہ مشہدی زیادہ تربرطانیہ میں ہوتے ہیں۔ ان کے بھائی مسلم لیگ ن کے ٹکٹ پر صوبائی اسمبلی کے رکن منتخب ہوئے ہیں ۔ تھوڑے عرصے کے لیے پاکستان آتے ہیں  وہ مناظرانہ تقاریرکرتے ہیں گزشتہ روزانہوں نے دھرنے میں اپنی تقریرکے دوران رگڑے تے رگڑاکے نعرے بھی لگائے اوردھمال بھی ڈالی ۔ سنی تحریک کے سربراہ  ثروت اعجازقادری پر بھی کراچی میں بے شمارمقدمات ہیں اور ان کے پنچاب میں داخلے پر پابندی ہے جبکہ ان کی جماعت سنی تحریک واچ لسٹ میں شامل ہے ۔</p>
			<blockquote>
				<p>ممتاز قادری کی تحریک ہائی جیک کس نے اورکیوں کی ؟</p>
			</blockquote>
			<p>ممتاز قادری جب تک جیل میں تھا توبریلوی مسلک سے تعلق رکھنے والی چند جماعتوں اوردیوبند مسلک کی طرف سے عالمی مجلس تحفظ ختم نبوت نے قادری کے پیشی کے موقع پرچھوٹے موٹے مظاہروں کاسلسلہ جاری رکھا ، مگریہ مظاہرے ایسے نہیں تھے کہ حکومت یاعدلیہ پراس کااثرہوتا ۔</p>
			<p>مختلف جماعتوں نے ایک واجبی سااحتجاج کاسلسلہ رکھا ۔ پھانسی کے بعد بریلوی مسلک میں اس بات پرپھڈاشروع ہوا کہ ممتاز قادری کیس  میں کوتاہی کس نے کی ہے۔  دھرنا قائدین کا خیال تھا کہ ممتاز قادری کیس میں سب سے زیادہ کمزوری مفتی حنیف قریشی نے دکھائی جن کی تقریرکی وجہ سے ممتاز قادری نے سلمان تاثیرکوقتل  کیا تھا ۔ اس حوالے سے مفتی حنیف قریشی کا ایک حلف نامہ بھی تھانہ کوہسارمیں موجود ہے جس میں انہوں نے ممتاز قادری کوپہنچاننے سے ہی انکارکردیاتھا۔</p>
			<p>دھرناپارٹی کا خیال ہے کہ مفتی حنیف قریشی اس حلف نامے کے بجائے یہ تسلیم کر لیتے کہ میری تقریرکی وجہ سے ممتاز قادری اشتعال میں آیاتھا توشاید قادری پھانسی سے بچ  جاتا ۔البتہ مفتی حنیف قریشی جیل چلاجاتا تواسے ہمیں تحریک چلاکرآزادکروالیتے۔</p>
			<p>یہی وجہ ہے کہ یکم مارچ کوممتازقادری کے جنازے کے موقع پر بھی علماء اس بات پرلڑپڑے تھے کہ آیاجنازہ پارلیمنٹ ہاؤ س کے سامنے لے جایا جائے یا معاملہ یہیں ختم کیا جائے ۔ اس دن چوںکہ سٹیج مفتی حنیف قریشی گروپ کے پاس تھا اس لیے معاملہ لیاقت باغ میں ہی ختم ہو گیا، مگردھرناپارٹی اس دن سے غم وغصے میں تھی دھرناپارٹی نے ممتاز قادری کے اہل خانہ (والداوربھائی )تک اپروج کی اور انہیں اپنے ساتھ ملانے میں کامیاب ہو گئے اور 27 مارچ کولیاقت باغ میں چہلم کی تاریخ دے دی یہ چہلم کی تاریخ پہلے کیوں دی اس کے پیچھے بھی ایک وجہ تھی جوآگے جاکرلکھیں گے ۔</p>
			<p>اس دوران دھرناپارٹی سے جب میری ملاقات ہوئی تو یہ بھی سننے کوملا کہ مفتی حنیف قریشی نے ممتاز قادری کے نام پرکروڑوں روپے کمالیے ہیں مگرقادری کے اہل خانہ کو ایک روپیہ بھی نہیں دیا ۔ مفتی حنیف قریشی برطانیہ سمیت مختلف ممالک کے دورے کرآیامگرکہیں بھی قادری کے اہلخانہ کے ساتھ انصاف کا معاملہ نہیں کیا، جس کی وجہ سے قادری کے اہل خانہ مالی طورپرکچھ مشکلات کاشکارہیں اگرچہ قادری کے اہل خانہ نے کبھی بھی اس کاتذکرہ نہیں کیا مگروہ مفتی حنیف قریشی سے مطمئن نہیں تھے یہی وجہ ہے کہ قادری کے اہل خانہ نے دھرناپارٹی کاساتھ دینے کا اعلان کیا ۔</p>
			<p>ذرائع کا یہ بھی کہنا ہے کہ ممتاز قادری کی شہادت کے بعد عام مسلمانوں اوربیرون ملک مقیم مسلمانوں کی طرف سے بہت بڑی تعدادمیں رقم بھیجنے کا بھی سلسلہ شروع ہوا ہے اس رقم کوکس طرح خرچ کیا جائے مستقبل میں کون سے منصوبے بنائے جائیں اس حوالے سے دھرناپارٹی نے ساراکام اپنے کنٹرول میں لے لیا اورمفتی حنیف قریشی اور ان کے ساتھیوں کومکھن کی طرح باہرنکال دیا۔</p>
			<blockquote>
				<p>بریلوی مسلک سے تعلق رکھنے والی اہم جماعتوں کی مخالفت</p>
			</blockquote>
			<p>ممتاز قادری کے چہلم کی تیاریوں کے حوالوں سے بریلوی مسلک کی تمام جماعتوں نے بھرپورتیاریاں کیں۔  ملک بھرسے لوگوں کولیاقت باغ پہنچنے کی ترغیب دی گئی ۔ ہرمسجد، مزار اورمدرسے سے چندہ لیا گیا مگران تمام تیاریوں میں کہیں بھی دیگرمسالک سے تعلق رکھنے والی جماعتوں کوشامل نہیں کیا گیا،حالانکہ ممتاز قادری کی شہادت پرتمام مسالک سے تعلق رکھنے والی جماعتوں کے افراد نے احتجاج کیا تھا ۔</p>
			<p>دھرناپارٹی نے ممتاز قادری کوصرف ،،بریلوی،،کی نظرسے دیکھا اور ایک عاشق رسول ۖ کے ساتھ بھی مکمل انصاف نہیں کیا گیا۔  خیرچہلم کی تقریب کوحتمی شکل دینے اورمستقبل کے لائحہ عمل کوترتیب دینے کے لیے آخری اجلاس جامعہ غوثیہ رضویہ آئی ایٹ میں منعقدہوا جوبارہ گھنٹے سے زائد دیرتک جاری رہا۔ جس میں دھرنا پارٹی نے اپنا ایجنڈا رکھا .</p>
			<blockquote>
				<p>دھرناپارٹی کا خفیہ ایجنڈہ</p>
			</blockquote>
			<heading>دھرناپارٹی کاپہلا مطالبہ تھا کہ بریلوی مسلک سے تعلق رکھنی والی تمام جماعتیں اپنی اپنی جماعتیں ختم کر کے نئی جماعت قائم کریں جس کا نام ،،تحریک لبیک یا رسول اللہ ،،ہوگا ۔</heading>
			<p>ان کادوسرامطالبہ تھا کہ لیاقت باغ میں چہلم کے بعد اسلام آبادکی طرف مارچ کیا جائے۔(اجلاس میں جمعیت علماء پاکستان کے دونوں گروپوں ڈاکٹرابوالخیرمحمدزبیر،علامہ شاوہ اویس نورانی نے نئی جماعت بنانے ،اور اسلام آبادکی طرف مارچ کرنے کی مخالفت کی) ڈاکٹرابولخیرمحمد زبیر تو پہلے دوگھنٹوں بعد ہی اجلاس سے اٹھ کرچلے گئے البتہ علامہ شاوہ اویس نورانی اجلاس میں بیٹھے رہے اوردھرناپارٹی کوسمجھاتے بجھاتے رہے۔</p>
			<heading>ڈاکٹر ابوالخیراورعلامہ شاہ اویس نورانی سمیت دیگر رہنمائوں نے کہا کہ ہمارے مسلک نے کبھی بھی پرتشددتحریک نہیں چلائی اس لیے تحریک کوپرامن رکھا جائے البتہ بریلوی مسلک سے تعلق رکھنے والی مختلف جماعتوں پر مشتمل ایک اتحادبنایاجائے جس پرنامورعلماء پر مشتمل ایک سپریم کونسل بنائی جائے جو ان کی نگرانی کرے۔</heading>
			<p>اسی موقع پربزرگ عالم دین پیرحسین الدین شاہ ،علامہ ریاض حسین شاہ ،علامہ حامد سعید کاظمی ،مفتی منیب الرحمن ،علامہ راغب نعیمی ،حامدرضا ودیگرجواگرچہ اجلاس میں شریک نہیں ہوئے تاہم ان سے فون پر مشاورت کی گئی ۔ ان تمام حضرات نے جمعیت علماء پاکستان کے مؤ قف کی حمایت کی اورپرتشدداحتجاجی تحریک چلانے سے گریزکامشورہ دیا۔</p>
			<heading>علامہ شاہ اویس نورانی نے بعدازاں بندہ سے بات کرتے ہوئے کہا کہ ہم نے طاہر القادری کے دھرنوں کی وجہ سے ان سے اختلاف کیا تھا ان کی بات کیسے مان لیتے ؟</heading>
			<heading>اجلاس میں شریک تحریک فدایان ختم نبوت کے سربراہ علامہ خادم حسین رضوی ،ڈاکٹراشرف آصف جلالی ،سنی تحریک کے سربراہ ڈاکٹرثروت اعجازقادری ،علامہ نویدالحسن شاہ مشہدی ،پیرافضل قادری ،پیرعابد سیفی ،ڈاکٹرظفراقبال جلالی ،پیرعنایت الحق شاہ ودیگرنے نہ صرف ،،تحریک لبیک یا رسول اللہ ،،کے نام سے نئی جماعت بھی قائم کر دی بلکہ چہلم کے شرکاء کو اسلام آبادکی طرف مارچ کا بھی فیصلہ بھی سنادیا جس کے بعد باقی رہنماء اجلاس کابائیکاٹ کر کے چلے گئے ۔یوں دھرناپارٹی نے بریلوی مسلک سے تعلق رکھنی والی اہم جماعتوں کو بھی کھیل سے باہرکردیا۔</heading>
			<blockquote>
				<p>اسلام آبادپرچڑھائی اوردھرنے کامقصدکیاتھا؟</p>
			</blockquote>
			<p>پنچاب اسمبلی سے پاس کردہ حقوق نسواں بل کے بعد ملک کی اہم مذہبی سیاسی جماعتوں نے احتجاج شروع کردیاتھا مگرممتازقادری کی شہادت نے جلتی پرتیل کا کام کیا اوردینی جماعتیں تیزی سے متحرک ہوئیں ۔ باہمی رابطے تیزکیے گئے اور اسلام آبادکے بعد بالآخرمنصورہ میں تمام مسالک کی تیس سے زائدجماعتوں پر مشتمل اہم اجلا س منعقدکیا جس میں حکومت کوان دوایشوپر 27 مارچ کی ڈیڈلائن دی گئی۔</p>
			<p>طویل عرصے کے بعد مذہبی جماعتیں کسی مسئلے پریکجاہوئی تھیں جس پر حکومت نے بھی لچک کامظاہرہ کیا اورحقوق نسواں بل پر ایک کمیٹی بنادی تاہم ممتاز قادری ایشوپرکوئی جواب نہ دیا ْ</p>
			<p>مذہبی جماعتوں نے آئندہ کالائحہ عمل تیارکرنے کے لیے 2 اپریل کواسلام آبادمیں کانفرنس بلارکھی تھی جواب لاہورمنتقل ہو گئی ہے ۔ دھرناپارٹی نے اسی وجہ سے ان مذہبی جماعتوں سے قبل 27 مارچ کوچہلم کی تقریب رکھی تھی۔</p>
			<blockquote>
				<p>دھرناپارٹی نے یہ سمجھا کہ اگرممتازقادری ایشوکوتمام مسالک کی جماعتوں نے ایشوبنالیاتوہمارے ہاتھ کچھ نہیں رہے گا اس لیے اس ایشوکواپنے پاس رکھنے کے لیے اورمتوقع بڑی احتجاجی تحریک کاراستہ روکنے کے لیے اسلام آبادپرچڑھائی کی گئی ۔</p>
			</blockquote>
			<heading>ذرائع کا یہ بھی کہنا ہے کہ دھرناپارٹی کو کسی ناکسی حد تک حکومت کی پس پردہ غیر اعلانیہ حمایت بھی حاصل تھی کیوں کہ حکومت بھی نہیں چاہتی تھی کہ دینی جماعتیں کی کوئی بڑی تحریک شروع ہو۔۔؟</heading>
			<p>ممتاز قادری کی شہادت کے حوالے سے پیدا ہونے والے غصے اورجذبات کوٹھنڈاکرنے کے لیے ان لوگوں کووفاقی دارالحکومت پرچڑھائی کاموقع دیا اس کے ساتھ ساتھ ممتاز قادری کے جنازے پرجویکجہتی پیداہوئی تھی اورامن وامان ونظم وضبط کے حوالے سے جومثال قائم ہوئی تھی اس امیج کو بھی خراب کر دیا گیا.</p>
			<p>اس کے ساتھ ساتھ دھرناپارٹی جوکئی سالوں سے ممتاز قادری کے ایشوپراپنالنگرچلارہی تھیں وہ ممتاز قادری کو بھی شہادت سے نہ بچاسکیں جس پرانہیں خفت کاسامناتھا ،،اس ہنگامے  کے ذریعے  انہیں دوبارہ عوام میں پذیرائی حاصل کرناتھی اور اس خفت کومٹاناتھا۔</p>
			<p>ذرائع کا یہ بھی کہنا ہے کہ دھرناپارٹی کی ڈوریں ایرانی اور عراقی لابی کی جانب سے ہلائی جا رہی تھیں کیوں کہ ملک میں راکے نیٹ ورک اورسازش پکڑے جانے کے بعد اس ایشوسے نظریں ہٹاکرتوجہ کئی اورطرف مبذول کرناتھی تاکہ قوم کی نظریں اس طرف نہ جا سکیں۔</p>
			<p>ملک ممتاز قادری نے اپنی وصیت میں واضح طورپرلکھاہے کہ میرے جنازے میں یامیرے نام پرتشددنہ کیا جائے لوگ پرامن رہیں مگران لوگوں نے ممتاز قادری کی وصیت پس پشت ڈال کرڈی چوک جاپہنچے جہاں سے اب انہیں واپسی کے لیے باوقار راستہ چاہیے جس کے لیے اب فرمائشیں ہو رہی ہیں ۔</p>
			<blockquote>
				<p>بلاگرصحافی ہیں اور  اسلام آباد میں ایک قومی روزنامے کے لیے مذہبی جماعتوں کے رپورٹنگ کرتے ہیں ۔</p>
			</blockquote>
			<heading>بلاگر کی رائے سے کسی کو اختلاف ہو تو اور <annotation type="email">ibcurdu@yahoo.com</annotation> پر اپنی رائے کا اظہار کر سکتا ہے ۔ شکریہ</heading>
		</section>
	</body>
</document>
