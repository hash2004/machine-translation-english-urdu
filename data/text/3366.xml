<document>
	<meta>
		<title>سابق مشیر خزانہ بلوچستان خالد لانگو گرفتار</title>
		<author>
			<name>ٹیم آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/26736/</link>
			<copyright-holder>آئی بی سی اردو</copyright-holder>
		</publication>
		<num-words>307</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>بلوچستان ہائی کورٹ سے درخواست ضمانت مسترد ہونے کے بعد قومی احتساب بیورو  نے صوبہ بلوچستان کے سابق مشیر خزانہ میر خالد خان لانگو کو احاطہ عدالت سے کرپشن کے الزامات کے تحت گرفتار کر لیا۔</p>
			<p>واضح رہے کہ خالد لانگو نے چند روز قبل میگا کرپشن کیس کے سلسلے میں اسلام آباد ہائی کورٹ سے حفاظتی ضمانت حاصل کی تھی، مدت ضمانت ختم ہونے پر خالد لانگو نے دوبارہ درخواست جمع کروائی تھی۔</p>
			<p>جسٹس جمال مندوخیل اور جسٹس ہاشم کاکڑ پر مشتمل بلوچستان ہائی کورٹ کے ایک ڈویژن بینچ نے خالد لانگو کی درخواست ضمانت پرسماعت کی۔</p>
			<p>خالد لانگو کے وکیل باز محمد کاکڑ نے عدالت کے روبرو کہا کہ ان کے موکل بے گناہ ہیں۔</p>
			<p>تاہم عدالت نے خالد لانگو کی ضمانت کی درخواست مسترد کر دی جس پر نیب حکام نے انھیں گرفتار کر کے سخت سیکیورٹی میں تفتیش کے لیے بیورو کے ریجنل ہیڈکوارٹر منتقل کر دیا۔</p>
			<p>بلوچستان میگا کرپشن کیس کے تحت نیب پہلے ہی مرکزی ملزم ٹھیکے دار سہیل مجید اور دیگر 3 ملزمان کو گرفتار کر چکا ہے، جن سے تفتیش کی جا رہی ہے۔</p>
			<p>6 مئی کو نیب نے بدعنوانی کے الزام میں بلوچستان کے سیکریٹری خزانہ مشتاق رئیسانی کو سول سیکریٹریٹ کوئٹہ میں واقع ان کے دفتر پر چھاپہ مار کر گرفتار کیا تھا۔</p>
			<p>بعد ازاں مشتاق رئیسانی کے گھر سے چھاپے کے دوران 73 کروڑ روپے کے نوٹ، 4 کروڑ روپے کا سونا، پرائز بانڈ، سیونگ سرٹیفیکیٹس، ڈالر اور پاونڈز کی گڈیاں اور مختلف جائیدادوں کے کاغذات برآمد ہوئے تھے۔</p>
			<p>جس کے بعد صوبے کے وزیر اعلیٰ کے مشیر برائے خزانہ میر خالد خان لانگو مستعفی ہو گئے تھے۔</p>
			<p>استعفیٰ دینے کے بعد میر خالد خان لانگو کا کہنا تھا کہ وہ تحقیقات مکمل ہونے تک کوئی عہدہ قبول نہیں کریں گے۔</p>
			<p>خالد خان لانگو 2013 کے عام انتخابات میں نیشنل پارٹی کے ٹکٹ پر ضلع قلات سے رکن صوبائی اسمبلی منتخب ہوئے تھے۔</p>
		</section>
	</body>
</document>
