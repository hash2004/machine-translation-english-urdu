<document>
	<meta>
		<title>اسلام آباد میں پہلے بلدیاتی انتخابات کل ہوں گے،تیاریاں مکمل</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11151/</link>
			<copyright-holder>آئی بی سی اردو</copyright-holder>
		</publication>
		<num-words>311</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>وفاقی دارالحکومت میں بلدیاتی انتخابات کے لئے میدان کل سج رہا ہے جب کہ الیکشن کمیشن سے انتخابی مواد کی ترسیل جاری ہے۔</p>
			<p>وفاقی دارالحکومت کی 50 یونین کونسلوں میں 550 نشستوں پر 2 ہزار 396 امیدواروں میں مقابلہ ہوگا ۔ چیئرمین کے لئے 255 ، جنرل نشستوں پر ایک ہزار 210 ، خواتین کی نشستوں پر 351 ، کسان اور مزدوروں کی نشستوں پر 248 ، نوجوانوں کی نشستوں پر 230 جب کہ اقلیتی نشستوں پر 102 امید وار مدمقابل ہیں۔ جن کا انتخاب 6 لاکھ 80 ہزار 612 رجسٹرڈ ووٹرزبراہ راست کریں گے، رجسٹرڈ ووٹرزمیں 3 لاکھ 67 ہزار 960 مرد اور 3 لاکھ 12 ہزار 652 خواتین ہیں۔</p>
			<p>پولنگ کا عمل صبح 7 بجے سے شام ساڑھے 5 بجے تک جاری رہے گا، وزارت داخلہ نے پولنگ کے روز عام تعطیل کا اعلان نہیں کیا تاہم تعلیمی اداروں میں مکمل جب کہ سرکاری دفاتر میں آدھے دن کی چھٹی ہوگی۔ سرکاری ملازمین دوپہر 2 بجے کے بعد حق رائے دہی استعمال کر سکیں گے۔</p>
			<p>بلدیاتی انتخابات میں ہرووٹر 6 ووٹ کاسٹ کرے گا جہاں چیئرمین، وائس چیئرمین کے لیے ہلکا سبز،جنرل کونسلر کے لیے سفید اورخواتین کونسلرکے لیے گلابی رنگ کا بیلٹ پیپرہوگا جب کہ مزدور،کسان کے لیے خاکی، نوجوان کونسلر کے لیے ہلکا سرمئی اورغیرمسلم کے لیے زرد رنگ بیلٹ پیپراستعمال کیا جائے گا۔</p>
			<p>ووٹ ڈالنے کے لیے اصل قومی شناختی کارڈ ساتھ لانا ضروری ہے تاہم زائد المیعاد شناختی کارڈ پرووٹ ڈالنے کی اجازت ہے۔ ووٹر 8300 پرایس ایم ایس کر کے اپنے ووٹ اورپولنگ اسٹیشن کی تفصیلات حاصل کر سکتا ہے جب کہ ووٹر گوگل میپ کے ذریعے پولنگ اسٹیشن کی معلومات اورپتہ معلوم کر سکتا ہے۔</p>
			<p>پریذائیڈنگ افسروں کو مجسٹریٹ درجہ اول کے اختیارات دے دیے گئے ہیں جو ضابطہ اخلاق کی خلاف ورزی پر موقع پر سزا سناسکتے ہیں ۔ پولنگ عمل کی نگرانی اور شکایات سننے کے لیے مانیٹرنگ روم کی نگرانی خود سیکریٹری الیکشن کمیشن کریں گے۔</p>
		</section>
	</body>
</document>
