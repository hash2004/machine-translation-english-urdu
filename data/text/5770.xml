<document>
	<meta>
		<title>حجج القرآن: الحکمۃ البازغۃ والحجۃ البالغۃ (۲)</title>
		<author>
			<name>حمید الدین فراہی</name>
		</author>
		<translator>
			<name>ڈاکٹرسید عدنان حیدر</name>
		</translator>
		<original-language>Arabic</original-language>
		<publication>
			<name>Mahnama Ishraq February 2020</name>
			<year>2020</year>
			<city>Lahore</city>
			<link>http://www.javedahmedghamidi.org/#!/ishraq/5e2a854bab8876ef580c36c7?articleId=5e2a98c1ab8876ef580c37e2</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>مقدمہ</heading>
			<p>اور اس میں درود و ثنا کے بعد دو فصلیں ہے:</p>
			<heading>پہلی فصل</heading>
			<p>کتاب کے موضوع کے بارے میں، غرض و غایت (مقاصد) کے بارے میں اور علوم تفسیر کے ساتھ مختص ہونے کی وجہ سے اس کی ضرورت کیا ہے۔</p>
			<heading>بسم اللہ الرحمٰن الرحیم</heading>
			<p>تمام تر تعریفیں اس اللہ کے لیے ہیں جس نے ساری مخلوقات (پوری کائنات) کو پیدا کیا تاکہ وہ سب کو اپنی رحمت سے سرفراز کرے اور انسان کو غور و فکر (سوچ  بچار) کرنے کے لیے چن لیا تاکہ اس پر اپنے انعامات (نعمتوں کی کامل ترین صورت) کو پورا فرمائے۔ اور ان میں اپنے پیام بروں کوبھیج دیا تاکہ لوگ نادانی (جہالت) کی اندھیر نگری سےنکل کر علم و عقل کی حفاظت میں آجائیں اور یہ سلسلہ جاری رہا، حتیٰ کہ ہمارے سردار و آقا محمد (صلی الله علیہ وسلم) کو ایک مکمل، پورے دین اور عظیم رہنمائی (ہدایت کامل) کے ساتھ آخری پیام بر بنا کر بھیجا، جو تمام انسانوں کو اللہ کی آیات (نشانیاں) پہنچانے والے ہیں اور اپنے امتیوں کا تزکیۂ نفس (اوہام و شکوک سے پاک) کرنے والے ہیں اور وہ تعلیم دینے والے ہیں ہر اس چیز کی جس کو اللہ پاک نے ان کی طرف نازل کیا اپنی پاکیزہ شریعت میں سے اور حکمتوں میں سے۔ ارشاد باری تعالیٰ ہے: <annotation lang="ar">’لَقَدْ مَنَّ اللّٰهُ عَلَي الْمُؤْمِنِيْنَ اِذْ بَعَثَ فِيْهِمْ رَسُوْلًا مِّنْ اَنْفُسِهِمْ يَتْلُوْا عَلَيْهِمْ اٰيٰتِهٖ وَيُزَكِّيْهِمْ وَيُعَلِّمُهُمُ الْكِتٰبَ وَالْحِكْمَةَﵐ وَاِنْ كَانُوْا مِنْ قَبْلُ لَفِيْ ضَلٰلٍ مُّبِيْنٍ‘</annotation>، ”حقیقت یہ ہے کہ اللہ نے تو مسلمانوں پر بڑا احسان فرمایا ہے کہ اُن کے اندر خود اُنھی میں سے ایک رسول اٹھایا ہے جو اُس کی آیتیں اُنھیں سناتا ہے اور اُن کا تزکیہ کرتا ہے اور اِس کے لیے اُ ن کو قانون اور حکمت کی تعلیم دیتا ہے۔ اور اِس میں شبہ نہیں کہ اِس سے پہلے تو وہ کھلی گم راہی میں تھے“ (آل عمران ۳: ۱۶۴) [1]۔ چنانچہ جو بھی نبی صلی الله علیہ وسلم کے نقش قدم پر چلا تو اس نے علم میں اور یقین میں اپنے حصے کی کامیابی حاصل کرلی اور جس نے نبی صلی الله علیہ وسلم سے منہ موڑ لیا، اس نے اپنے آپ کو شک اور اندھیروں میں دھکیل دیا اور اپنے آپ کو شیطان کے جال میں پھنسا دیا۔</p>
			<p>یا اللہ، درود و رحمت ہو ان تمام انبیا پر جن کو آپ نے بھیجا اور خصوصاً ہمارے نبی اکرم صلی الله علیہ وسلم اور ان کے ساتھیوں اور اہل و عیال پر اور ہماری رہنمائی فرمادیجیے سیدھے راستے کی طرف اس نور کے ساتھ جس کو آپ نے ان پر نازل کیا، پس تو ہی بچا سکتا ہے اور تو ہی نیکی کی توفیق دے سکتا ہے اور میں اپنے حال کو پورے کا پورا آپ کے سپرد کرتا ہوں۔</p>
			<p>اما بعد: یہ کتاب ”تفسیر نظام القرآن“ کے مقدمے کا جزہے۔ میں نے اس کو الگ کتاب کی شکل اس لیے دی ہے تاکہ اللہ کی کتاب کے ایک بنیادی موضوع کو الگ سے اہمیت دوں اور رسول اللہ صلی اللہ علیہ وسلم کی چار صفات كا جو پہلا اور آخری وصف ہے، اسے پوری اہمیت حاصل ہو۔ آپ كی چار صفات یوں ہیں: قرآن کی تلاوت کرنے والا، تزکیۂ نفس کرنے والا، کتاب اللہ کی تعلیم دینے والا اور اس کی حکمت سکھانے والا۔ ان چار صفات كا پہلا وصف اللہ تعالیٰ نے تلاوت قرآن كو بنایا ہے، اور آخری وصف حکمت کو، یہ دونوں باہم بیج اور پھل كی طرح ہیں  اور اس کے درمیان حق تک پہنچنے کے راستے اور نشانیاں ہیں۔ تو یہ سب ایک دوسرے سے جڑے ہوئے راستے ہیں (اگر طالب حق راستے پر گام زن رہے) اور اگر اس راستے سے اِدھر اُدھر ہو گیا (بھٹک گیا) تو مقصد تک پہنچنا ممکن نہیں۔ لہٰذا چاہیے کہ ان راستوں کو بھی بیان کیا جائے۔ ان کو ایک دوسری جگہ (کتاب) میں واضح کیا گیا ہے [...] [2] وہاں میں نے تفصیل سے بیان کر دیا کہ دین کے اندر ان راستوں کا کیا مقام ہے۔</p>
			<p>آیات باری تعالیٰ کے بارے میں فصل ہے [...]، حکمت کے بارے میں فصل ہے [...] [3]</p>
			<p>کیونکہ جو حکمت ہے یہی تلاوت آیات کی اصل ہے اور یہ بات ملحوظ خاطر رہنی چاہیے کہ قرآن کریم کی آیات میں سب سے نمایاں اور مقدم پہلو انسان کو اس کی فطرت کے مطابق پیغام دینا ہے اور اس كی بصیرت كے لحاظ سے حق كی دعوت دینا ہے۔ جیسا کہ قرآن میں اللہ تعالیٰ نے اپنے نبی کوسمجھایا: <annotation lang="ar">’قُلْ هٰذِهٖ سَبِيْلِيْ٘ اَدْعُوْ٘ا اِلَي اللّٰهِﵸ عَلٰي بَصِيْرَةٍ اَنَا وَمَنِ اتَّبَعَنِيْ وَسُبْحٰنَ اللّٰهِ وَمَا٘ اَنَا مِنَ الْمُشْرِكِيْنَ‘</annotation>، ”اِن سے صاف صاف کہہ دو، یہ میری راہ ہے، میں اللہ کی طرف بلاتا ہوں، پوری بصیرت کے ساتھ، میں بھی اور وہ بھی جو میری پیروی اختیار کیے ہوئے ہیں۔ اور (سن لو کہ) اللہ (شرک کی تمام آلایشوں سے) پاک ہے اور میں مشرکوں میں سے نہیں ہوں“ (یوسف ۱۲: ۱۰۸) [4]۔ اور ایک دوسری جگہ پر ارشاد فرمایا: <annotation lang="ar">’اُدْعُ اِلٰي سَبِيْلِ رَبِّكَ بِالْحِكْمَةِ وَالْمَوْعِظَةِ الْحَسَنَةِ وَجَادِلْهُمْ بِالَّتِيْ هِيَ اَحْسَنُ اِنَّ رَبَّكَ هُوَ اَعْلَمُ بِمَنْ ضَلَّ عَنْ سَبِيْلِهٖ وَهُوَ اَعْلَمُ بِالْمُهْتَدِيْنَ‘</annotation>، ”تم، (اے پیغمبر)، اپنے پروردگار کے راستے کی طرف دعوت دیتے رہو حکمت کے ساتھ اور اچھی نصیحت کے ساتھ، اور اِن کے ساتھ اُس طریقے سے بحث کرو جو پسندیدہ ہے۔ یقیناً تیرا پروردگار خوب جانتا ہے کہ کون اُس کی راہ سے بھٹکا ہوا ہے اور وہ اُن کو بھی خوب جانتا ہے جو ہدایت پانے والے ہیں“ (النحل ۱۶: ۱۲۵) [5]۔ تو اسی لیے قرآن کریم میں شروع شروع میں ان آیات کا زیادہ ذکرہے جو اللہ کی وحدانیت، عقیدۂ آخرت اور رسالت پر دلالت کرتی ہیں اور اس حصہ کا مفہوم بہت ہی واضح ہے اور میں نے اسے تفصیل سے بیان کر دیا ہے۔</p>
			<p>یہ وہ علم ہے جو ان دلائل کے سمجھنےمیں مدد دیتا ہے، یہاں تک کہ وہ حکمت پالیتا ہے جو کہ کامیابی کی انتہا ہے اور مختلف حیثیتوں سے بڑی اہمیت کا حامل ہے:</p>
			<p>ا۔ اس لیے کہ یہ بنیاد ہے اور عمارت دین کی چابی ہے۔</p>
			<p>ب۔ یہ خطاب کرتا ہے انسان کی سب سے اعلیٰ صفت کا، جو فطرتی ہے، علم اور رشد میں سے۔</p>
			<p>ج۔ اور یہ اس پہلو سے بھی اہم ہے کہ یہ دین حق (جس کی بنیاد حکمت اور ہدایت پر ہے) کو اس دین سے جدا کرنے والا ہے جس کی  بنیاد بے جا تقلید اور اندھے اعتماد پر کھڑی ہے۔</p>
			<p>اور اس علم کی ضرورت اس بنیاد پر نہیں کہ کسی چھوٹی سی بات کو سامنے لایا جائے جو ڈھکے چھپے انداز میں موجود ہو، (یعنی جس کی کوئی اہمیت نہ ہو)، کیونکہ قرآن بھرا ہوا ہے ان دلائل سے جن کی بنا پرعقل انسانی کو مخاطب کیا گیا، خصوصاً ابتدائی زمانے (ایام دعوت) میں نازل ہونے والی سورتوں میں اور یہ باتیں قرآن مجید کے مطالعہ کرنے والوں سے چھپی ہوئی نہیں ہیں بالخصوص جو اس کتاب کو سوچ و تدبر اور غور و خوض سے پڑھتے ہیں۔ اور نہ ہی آیات میں معنی (دلائل) کو سمجھنے میں دشواری ہے، بلکہ لفظ کو سمجھتے ہی اس کا مقصد سامنے آشکارا ہو جاتا ہے اور نہ ہی اس میں ایسی الجھنیں (گرہیں) ہیں کہ جن کو سلجھانا کٹھن ہو، بلکہ یہ دلائل تو فطرت کے بالکل قریب تر ہیں اور بہت سے مواقع میں ذکر فرمایا کہ یہ آیات تو  کافی واضح ہیں۔ اللہ کا فرمان ہے: <annotation lang="ar">’بَلْ هُوَ اٰيٰتٌۣ بَيِّنٰتٌ فِيْ صُدُوْرِ الَّذِيْنَ اُوْتُوا الْعِلْمَ وَمَا يَجْحَدُ بِاٰيٰتِنَا٘ اِلَّا الظّٰلِمُوْنَ‘</annotation>، ”بلکہ یہ قرآن تو کھلی ہوئی آیتیں ہیں اُن لوگوں کے سینوں میں جنھیں علم عطا ہوا ہے۔ اور ہماری آیتوں کا انکار تو وہی کرتے ہیں جو اپنی جانوں پرظلم ڈھانے والے ہیں“ (العنکبوت ۲۹: ۴۹) [6]۔ چنانچہ اللہ نے اس کو ہدایت (رہنمائی)، فرقان (حق اور باطل میں جدائی کرنے والا)، حکمت (تدبر اور علم باطن)، برہان (یقینی دو ٹوک دلیل)، حق، تبیان (واضح کرنے والا)، روح، نور (روشنی) اور شفا (دل کی بیماریوں کا علاج) اور ان جیسے کئی ناموں سے یاد کیا ہے۔ اور اگر ان کی فہرست کو یہاں جمع کروں تو کلام میں طوالت پیدا ہو جائے گی اور ان کی تفصیل اپنی کتاب ”اوصاف القرآن“ میں بیان کر دی ہے۔</p>
			<p> تو جب یہ بات واضح ہو گئی کہ قرآن کے دلائل بالکل واضح ہیں تو ان کی مزید وضاحت (کتابیں لکھنے) کی ضرورت نہیں، لیکن کچھ بیماریاں جو خارجی اسباب سے پیدا ہو گئیں ان کو بطور علاج ذکر کرنا اور ان کا سد باب کرنا بے حد ضروری ہے۔ اس لیے بھی کہ لوگوں کو ایسے اسباب نے گھیر رکھا ہے جو قرآن کے واضح دلائل کو سمجھنے میں رکاوٹ پیدا کرنے والے ہیں۔ بہر حال چاہیے یہ کہ ہم آپ کے سامنے ان اسباب کا ذکر کر دیں تاکہ آپ جان سکیں کہ یہ کتنے ہمہ جہت اور سخت اسباب ہیں جو لوگوں میں پھیلے ہوئے ہیں۔ لہٰذا آپ کو اس علم کے احتیاج و مقدار کا اندازہ ہوجائےگا جو اس موضوع کو ابھارنے میں مددگار ہیں۔ تو ہم نے مجموعی طور پران سات اسباب کا ذکر کیا جو رکاوٹ پیدا کرتے ہیں:</p>
			<p>پہلا سبب: وہ لوگ جو دین کو اہمیت دیتے ہیں اور اپنے آپ کو قرآن و سنت میں مشغول رکھتے ہیں، ان کا خیال ہے کہ عقلی فہم اور خدائی تعلیمات کا آپس میں تضاد ہے۔ چنانچہ وہ یہ خیال کرتے ہیں کہ ایمان کی عمارت انبیا علیہم السلام کی پہنچائی ہوئی باتوں اور ان کے معجزات پر ہے۔ لہٰذا انھوں نے عقیدہ و شریعت کی جو بات ہمیں سکھائی، ہم اس کو ہی قبول کریں گے، اس لیے کہ عقل کا اگر کچھ عمل دخل ہوتا تو ہم وحی کی ضرورت محسوس نہیں کرتے، اور اگر عقل ہی کافی ہوتی تو اللہ تعالیٰ ایمان بالغیب کی تعریف ہی نہ کرتے۔ اور اس گمان غالب کی وجہ سے یہ خیال کیا گیاکہ شریعت صرف اللہ کی وحی پر مبنی ہے۔ اور اس کو کسی بھی طرح کی طلب و حکمت کے جانے بغیر اختیار کرنا ہم پر لازم ہے۔ اور اسی راے کی وجہ سے انھوں نے تمام (دینی) امور میں عقل وفکر (سوچ بچار) کے استعمال سے مکمل صرف نظر کر لیا تو یہ قرآن کے دلائل میں کس طرح تدبرکرسکتےتھے۔ اور اس راے کو اختیار کرنے، (یعنی عقل سے مکمل بائیکاٹ) کی اصل وجہ یہ بنی کہ انھوں نے فلاسفہ و متکلمین کی موشگافیوں (ذہنی انتشار اور بے ترتیبی) کو اپنی آنکھوں سے دیکھا جن کا مکتب فکر عقل کی طرف منسوب ہے تو انھوں نے ارادہ کر لیا کہ عقل کو ہاتھ ہی نہیں لگانا۔ لیکن واضح رہے کہ فلاسفہ کی گم راہی عقلی طور پر نہیں تھی، بلکہ انھوں نے فلسفہ میں فطرت کے تقاضوں کو ایک طرف رکھا جس کی طرف اللہ نے اپنی کتاب اور اپنے رسولوں کی تعلیمات کے ذریعے سے ان کی رہنمائی فرمائی تھی۔ پس ہم نے ضرورت محسوس کی کہ ہم اس قرآنی راستے کو واضح کریں تاکہ یہ لوگ دوبارہ مائل ہو سکیں اس راہ کی طرف جس کو قرآن نے مضبوط دلائل اورروشن تدابیرکی صورت میں پیش کیا اور عقل و فکر کے استعمال کرنے کو ابھارا ہے اور اللہ نے عقل والوں (سمجھ بوجھ رکھنے والوں) کی مدح سرائی کی اور ساتھ ہی ہم سمجھتے ہیں کہ ان کے اس زعم کو باطل قرار دیا جائے جیسا انھوں نے ایمان بالغیب کی بناے استدلال کوسمجھا ہے کہ امور دین کی بنیاد صرف معجزات پر ہے۔ قطع نظر ان نشانیوں سے جو آیات بینات کی طرح نفس اور آفاق کے اطراف میں پھیلی ہوئی ہیں اور قرآن میں بکھرے ہوئے موتیوں کے طرح دعوت کے اصولوں میں حکمت و استدلال کے طریق پر مذکور ہیں کسی بھی تقلید اوراعتقادی روش کے اختیار کیے بغیر، جیسا کہ فرمان الہٰی ہے: <annotation lang="ar">’اُدْعُ اِلٰي سَبِيْلِ رَبِّكَ بِالْحِكْمَةِ وَالْمَوْعِظَةِ الْحَسَنَةِ وَجَادِلْهُمْ بِالَّتِيْ هِيَ اَحْسَنُﵧ اِنَّ رَبَّكَ هُوَ اَعْلَمُ بِمَنْ ضَلَّ عَنْ سَبِيْلِهٖ وَهُوَ اَعْلَمُ بِالْمُهْتَدِيْنَ‘</annotation>، ”تم، (اے پیغمبر)، اپنے پروردگار کے راستے کی طرف دعوت دیتے رہو حکمت کے ساتھ اور اچھی نصیحت کے ساتھ، اور اِن کے ساتھ اُس طریقے سے بحث کرو جو پسندیدہ ہے۔ یقیناً تیرا پروردگار خوب جانتا ہے کہ کون اُس کی راہ سے بھٹکا ہوا ہے اور وہ اُن کو بھی خوب جانتا ہے جو ہدایت پانے والے ہیں“ (النحل ۱۶: ۱۲۵) [7] اور اس طرح کی اوربھی بہت ساری مثالیں اور شواہد قرآن میں موجود ہیں۔</p>
			<p>دوسرا سبب: اس کا تعلق ان لوگوں سے ہے جن کا بنیادی مقصد زندگی معقولات (منطق اور فلسفہ) ہوتے ہیں۔ یہ لوگ ایسی عقلیات میں مبتلا ہو گئے جو کہ انتہائی نچلے درجے اور انسانی فطرت و ہدایت کے راستے سے کوسوں دور ہے اور یہ سوچ سیدھا راستہ دکھانے کے بجاے حیرانی اور مکمل طور پر گھٹا ٹوپ اندھیرے میں دھکیلنے والی عقلی باتوں پر مبنی ہے۔ مگر یہ بات ہر اس انسان پر مخفی نہیں ہے جو فلاسفہ کی بچگانگی کو پہچانتا ہے، کیونکہ فلاسفہ وحی اور کتاب [8] کی روشنی سے گریز کرنے والے ہیں۔ تو اس لیے اسلاف (بزرگوں) نے ان عقلیات میں مشغول ہونے سے منع فرمایا، لیکن لوگوں نے اسی میں غورو فکر کو اپنایا، اسی سے شغف رکھنا پسند کیا اور اسی کی طرف مائل رہنے اورانھی كا سہارا لینے کی ٹھانی۔ پھر تجربے کے بعد اس کے نقصانات سے واقف ہوئے۔ بعض لوگوں نے پھراس کے کچھ حصے کو باطل قرار دیا اور کچھ کو اچھا شمار کیا، جیسے امام ابو حامد الغزالی رحمہ اللہ (متوفی ۵۰۵ ھ) ہیں۔ انھوں نے یونانیوں کی الہٰیات میں موجود كم زوریوں اور تناقضات کو واشگاف کیا، لیکن امام غزالی ہی نے ان کے فلسفہ ومنطق کو اسلام میں داخل کیا۔ یہ تو ایسا ہی ہوا کہ سانپ کو ماردیا جائے اور اس کے بچے پال لیے جائیں۔ اسی طرح امام غزالی رحمہ اللہ نے ان کے فلسفۂ اخلاقیات کو لیا اور اس پر اپنی کتاب ”میزان العمل“ کی بنیاد رکھی۔ یونانی فلسفیوں کے شدید رد کے باوجود وہ اس کتاب میں ان کی پیروی سے بچ نہیں سکے اور ابن مسکویہ (م ۴۲۱ھ) [9] اور الطوسی (م۶۷۲ھ) [10] اور ان جیسے علماے کرام تو بالکل علانیہ یونانی فلسفۂ اخلاقیات کے مقلد نظر آتے تھے اور کچھ علما نے ان کی عقلیات سے بچنے کی تنبیہ فرمائی، مثلاً ابن تیمیہ رحمہ اللہ (م ۷۲۸ھ)۔ انھوں نے اپنی کتاب ”الرد علی المنطقیین“ میں یونانی فلسفۂ منطق کی کج روی کو ظاہر کرتے ہوئے اس کا مفصل طریقےسے رد تو کیا ہے، لیکن انھوں نے فلسفۂ منطق کی بنیاد ڈھانے پر ہی اکتفا کیا اور ان کے لیے ایك ایسا قلعہ تعمیرنہیں كیا جس میں وه پناہ لے سكتے، كیونكہ لوگ جس چیز كے عادی ہوں، اسے اس وقت تك كم ہی ترك كرتے ہیں، جب تك كہ اس كا بدل نہ مل جائے جسے وه عادی چیز كے متبادل اختیار كرسكیں اور میں قرآن مجید میں استدلال اور غور وفكركے وه اصول پاتا رہا ہوں، جو یونانی منطق کے اصولوں كے مقابلے میں زیادہ عقل كے قریب اور دل میں زیادہ اترنے والےہیں۔ یہ دلائل قرآنی فلاسفہ اور مناطقہ کے براہین سے صحیح تر اور مضبوط ترہیں۔ میں لوگوں كے ان دلائل سے تجاہل عارفانہ پر متعجب رہا ہوں۔ لہٰذا مجھے شدت سے اسے ایک مستقل علم کا موضوع بنانے کی ضرورت محسوس ہوئی۔ چنانچہ میں نے اس کام کا کچھ حصہ بعض ذہین علما کے سامنے پیش کیا تو انھوں نے شدید اصرار کیا کہ اس کام کو مکمل کیا جائے۔ چنانچہ میں امید کرتا ہوں کہ اہل علم و نظر اسے پسند کریں گے، اور ان شاء اللہ اس سے وہ موانع زائل ہو جائیں گے جو قرآن میں آئے ہوئے قاطع دلائل کے فہم میں اس لیے رکاوٹ ہیں كہ لوگ ان علوم میں مشغول ہو گئے تھے كہ جو پست تھے اور عقل کو استقامت اور سوچ کو صحت فکر سے دور کر دینے والے تھے اور ان میں یہ خرابی اصولی اور کلی لحاظ سے تھی۔</p>
			<p>تیسرا سبب: ان مناطقہ اور فلاسفہ کے ہاں منطق کی بے بنیاد اور باطل باتوں کی وجہ سے ایک خاص خیال پیداہوگیا تھا، جو ان کو قرآن کے دلائل كے سمجھنے اور ان میں رسوخ حاصل کرنے سے دور رکھتا رہا ہے۔ ان كا خیال یہ تھا کہ اخلاقی قضایاظنی ہیں اور ان كے حق میں کوئی دلیل قائم نہیں ہوتی۔ یہ راے قائم کرتے وقت وہ یہ بھانپ نہیں سکے کہ یہ بات دین کی بنیاد مکمل طور پرمنہدم کر دینے والی ہے! وہ یہ بھی دریافت نہ کر سکے کہ یہ بات خود ان کے فلسفے کا بھی ایک حصہ منہدم کر رہی ہے اور وہ عملی حکمت<annotation lang="en">(practical wisdom)</annotation> ہے اور ان کے فلسفہ و منطق میں مذکورہ بالا باطل اور زہر ہلاہل کے سوا اگر کوئی اورخرابی نہ بھی ہوتی، تب بھی لازم تھا کہ وہ اسے تنقیدی نگاہ سے دیکھتے اور اس کے شر سے بچتے۔ اور مجھے امام ابو حامد الغزالی رحمہ اللہ پر حیرت ہوتی ہے کیونکہ وہ حق پرست اور سچائی کا ساتھ دینے والے ہیں، مگر اس کےباوجود انھوں نے کیسےمنطق کو اپنا لیا اور اس کو دوسرے علوم کے لیے معیار، ترازو اور نظر و فکر کے لیے کسوٹی قرا دے دیا۔ اور اسی بات پر اکتفا نہیں کیا، بلکہ انھوں نے یہاں تک کہا کہ اس منطق کو میں نے قرآن سے اخذ کیا ہے۔ حالاں کہ حقیقت یہ ہے کہ منطق انھوں نے یونانی فلسفہ سے لی تھی۔ ہاں، اس بات میں کوئی شک نہیں کہ قرآن کا طریقۂ استدلال منطق کے درست دلائل کی مخالفت نہیں کرتا، لیکن کہاں یہ بڑے نور کا ایک شرارہ (چنگاری) اور بڑے سمندر کی ایک بوند، (یعنی وسیع و عریض روشنی اور ایک گہرے سمندر کے مقابلے میں منطق کی کیا حیثیت) اور چلو مان لیتے ہیں کہ انھوں نے منطق کو قرآن سے لیا تو اگر سچ مچ اس کا ماخذ قرآن ہے تو پھر وہ مناطقہ کے باطل نظریات سے بچ جاتے، لیکن بجاے اس کے کہ وہ باطل نظریات کو ختم کرتے، انھوں نے ان کی مکمل طور پر پیروی کی اور یہ سلسلہ اس پر ختم نہیں ہوتا، بلکہ متاخرین مناطقہ نے منطق کے بانی اول (ارسطو) کی جہالتوں میں جتنا زیادہ اضافہ کیا، وہ تمام (معمولی سے معمولی) باتوں میں انھی (ارسطو اور متاخرین مناطقہ) کے نقش قدم پر گام زن رہے۔ ان باتوں میں سے ایک، بطور مثال، پیش خدمت ہے کہ انھوں نے اخلاق کے بدیہی اور بنیادی اصولوں کو ظنیات (غیریقینی) کا درجہ قرار دے دیا۔ چنانچہ امام الغزالی رحمہ اللہ نےاپنی کتاب ”محک النظر“ [11] میں جس مقام پر یقین اور اعتقاد کے مراتب کو سات اقسام میں ذکر کیا ہے، اس مقام پر فرماتے ہیں:</p>
			<blockquote>
				<p>”ساتویں قسم (اخلاقی مشہورات) : یہ جومشہور باتیں ہیں، وہ کسی گروپ کی مجموعی آرا ہوتی ہیں جن کو تسلیم کرنا ضروری ہوتا ہے، کیونکہ یا تو اس میں جمہور کی یا اکثریت کی شہادت (گواہی) شامل ہوتی ہے یا اچھے لوگوں کی راے موجود ہونے سے یہ باتیں واجب التصدیق ہو جاتی ہیں۔ جیسے جھوٹ بولنا برا ہوتا ہے، اور کسی پر انعام کرنا اچھی بات ہے، اور احسان کرنے والے کا شکر گزار ہونا بھی اچھا پہلو ہے، اور کسی نعمت پر ناشکری کرنا بری بات ہے۔ اور یہ باتیں کبھی جھوٹی ہوتی ہیں تو کبھی سچی، پس استدلال و قیاس میں ان جیسی باتوں سے مدد لینا جائز نہیں ہے، اس لیے کہ یہ مسائل نہ اولیات میں سے ہیں اور نہ وہمیات [12] (سوچ پر مبنی باتیں) میں سے، اس لیے کہ ہماری اولین فطرت اس جیسی باتوں کا تقاضا نہیں کرتی۔“</p>
			</blockquote>
			<p>اور فرمایا:</p>
			<blockquote>
				<p>”اور اگر تم اپنے آپ کو اس بات پر شک میں ڈالو کہ دو ایک سے زیادہ ہوتے ہیں (۱&lt;۲)، تو اس میں چاہتے ہوئے بھی شک نہیں ہو سکتا، بلکہ اس بات میں بھی شک کا کوئی سرو کار نہیں کہ اس جہان رنگ و بو کا آ‏غاز و اختتام ایک خلا سے ہو گا۔ اور اگر یہ جھوٹ ہوا بھی تو پہلی بات (کہ دو ایک سے زیادہ ہیں) وہمی فطرت <annotation lang="en">(nature of inner sense)</annotation> سے متقاضی ہے اور دوسری بات عقل کی فطرت <annotation lang="en">(nature of reason)</annotation> کا تقاضا کرتی ہے کہ اس جہاں کا کوئی نہ کوئی ایسا کنارہ اور انتہا (آ‏غازواختتام) تو ہوگی جہاں کچھ نہیں ہوگا اور رہی یہ بات کہ جھوٹ برا ہے، نہ یہ فطرت وہمی کا تقاضا کرتا ہے اور نہ فطرت عقلی کا، (یعنی اس کو ثابت کرنا مشکل امر ہے)، بلکہ یہ انسان کی الفت (باہمی معاملات) پر ہے کہ عادات، اخلاق اور اصطلاحات میں کس بات کو برا تسلیم کرتا ہے اور کس کو اچھا۔ تو یہ باتیں گھٹا ٹوپ اندھیروں میں دھکیلنے والی ہیں، ان سے بچنا لازم ہے، کم از کم اس پر کوئی دھوکا نہ کھائے اور اس کو یقینیات میں شامل نہ کیا جائے۔“</p>
			</blockquote>
			<p>اور ایک دوسری جگہ پر فرمایا کہ:</p>
			<blockquote>
				<p>”یہ مقدمات ومشہورات (لوگوں کے رسم و رواج) صرف ظنی قسم کے فقہی مسائل ہوتے ہیں اور ان مشہورات کے علاوہ باقی چیزیں کارآمد نہیں ہوتیں۔“</p>
			</blockquote>
			<p> اور اس میں سب سے بڑی بات یہ ہے کہ امام الغزالی رحمہ اللہ نے فطرت کے فیصلوں کا مکمل طور پر انکار کر دیا اور فرمایا کہ:</p>
			<blockquote>
				<p>”ہر وہ چیز (عام) جس کی فطرت گواہی دیتی ہے، قطعی اور سچی نہیں ہوتی، بلکہ سچ صرف وہ بات ہے جس پر ہماری قوت عقل شہادتیں دے اور جس کی مناسبت عقل کے پانچ مراتب (خارجی حواس؛ نگاہ، صوتی، خوشبو، ذائقہ اور چھونا) سے ہو جائے۔“</p>
			</blockquote>
			<p>اور ان کی یہ روش جیسا کہ فطرت اولیٰ کو ایک خاص معنی میں لینا ایسا شگاف ہے جسے درست نہیں کیا جا سکتا، اس لیے کہ فطرت پر یہ تہمت لگانا، (یعنی یہ کہنا کہ فطرتی باتیں ظنی ہیں) ہر چیز کو شک میں ڈالنے کے مترادف ہے۔ اور انھوں (امام الغزالی رحمہ اللہ) نے یہ بات محض فلاسفہ کی پیروی کرتے ہوئے کہی تھی۔ اور فلاسفہ کے اس وہم کی بنیاد اس بات پر تھی کہ حواس (حواس ظاہرہ؛ آنکھ، ناک، کان اور حواس باطنہ؛ قوت گیان، قوت حافظہ وغیرہ) غلطی کر سکتے ہیں، لیکن یہ باطل نظریہ ہے، اس لیے کہ غلطی کی بنیاد حواس نہیں، بلکہ غلط استنباط اور نتیجہ نکالنے پر منحصر ہوتی ہے اور یہ عقل کا کام ہے جو ایک چیز کو کسی دوسری چیزپر قیاس کرتا ہے اور یہ نظریہ موجودہ دور کے فلاسفہ میں عام ہو چکا ہے کہ غلطی کی بنیاد حواس نہیں، بلکہ غلط استنباط سے ہوتی ہے۔ [13] اور جب سے ابو حامد الغزالی رحمہ اللہ نے منطق وفلسفہ کو علوم اسلامیہ میں داخل کر دیا، تب سے لوگوں نے ان افکار کو قبول کر لیا اور بلا سوچے سمجھے ان پرفریفتہ ہو گئے اور ان کے دل میں یہ بات سرایت کر گئی کہ یہی حق وسچ کو جاننے اور سمجھنے کا راستہ ہے اور اسی بنیاد پر ان کو خیال آیا کہ دلائل قرآنی کی حیثیت محض ابھارنے والے خطبات کی سی ہے اور بس (جو کہ یقینی نہیں ہوتے، بلکہ لوگوں کی مشہور کی گئی باتیں بھی ہو سکتی ہیں) اور یہ دو اسباب، یعنی دوسرا اور تیسرا سبب، سب سے زیادہ اہم ہیں، ایک ایسے علم کو وضع کرنے کے لیے جس سے اللہ کی آیات میں نظر و فکر کا صحیح راستہ تلاش کیا جائے جس کو فطرت سلیمہ بھی مانتی ہو۔</p>
			<p>چوتھا سبب: اور یہ سبب تیسرے سے ہی اخذ ہوا ہے۔ اور یہ کہ ان لوگوں پر (فلسفہ کے ساتھ لگاؤ رکھنے والے) فلاسفہ کا الہٰیاتی کلام وہم غالب کی طرح تسلط پاگیا، باوجود اس کے کہ وہ نبوت پر ایمان رکھتے تھے، یہ ماننے لگے کہ مسائل توحید و ربوبیت کا جاننا (ثابت کرنا) اور اس پر دلائل واضح کرنا، فلاسفہ کے طریق پر ہو گا اور رہی بات انبیاے کرام کی، انھوں نے تو صرف لوگوں کو توحید پرقانع کیا ہے، (یعنی لوگوں کو بغیر کسی منطقی دلائل کے توحید کو ماننے کا پیغام دیا) اور یہ وہم (الہٰیاتی کلام کا غلبہ) اس وجہ سے ہے کہ انھوں نے اللہ کی نازل کردہ آیات اور اس کی روشن حکمتوں کو صرف نظر کیا اور اس کی قدر ومنزلت کو نہیں جانا، حتیٰ کہ یہ راے اتنی پھیل گئی اور ان متکلمین پر غالب آگئی جو وحی اور انبیا پر ایمان رکھتے تھے۔ چنانچہ ان کی تمام تر توانائیاں توحید کے مسائل کو فلاسفہ کے طرز پر ثابت کرنے میں صرف ہونے لگیں اور انھوں نے یہ تک نہیں جانا کہ فلاسفہ نے ان باتوں کو اگر چہ انبیا کی تعلیمات سے ہی لیا تھا اور ساتھ یہ اعتراف بھی کیا کہ اس میں انھوں نے اپنی باتیں بھی شامل کی ہیں۔ الفارابی اپنی کتاب ”الجمع بین رأییی الحكیمین“ میں فرماتے ہیں: [14]</p>
			<blockquote>
				<p>”کسی بھی مذہب، ملت (مسلک) اور شریعت سے وابستہ لوگ اور علوم کے تمام رائج طریقۂ کار سب کو ملا کربھی کسی کے لیے یہ ممکن نہیں ہے کہ وہ عالم (کائنات) کے بارے میں اس بات کا حتمی فیصلہ کر سکیں کہ کیا یہ حادث (آغاز ہونا یا نو پیدا ہونا) ہے یا قدیم (آغاز و اختتام کی حدود و قیود سے آزاد) ہے؟ اور اس کے بنانے والے کو ثابت کرنا ممکن ہے اور نہ ہی اس کے ابداع (تخلیق کرنے والا) کا، یہاں تک کہ ارسطو اور افلاطون، دونوں کے لیے بھی ممکن نہیں تھا اور ان کی پیروی کرنے والوں کے لیے بھی ممکن نہیں تھا، اس لیے کہ اس مسئلہ کے بارے میں جتنے بھی اقوال علما و مسالک کی تعلیمات میں پائے جاتے ہیں، وہ کسی بھی حتمی تفصیل پر مشتمل نہیں ہیں۔ اس مسئلے کے بارے میں اگر کوئی متفقہ راے ہے بھی تو وہ صرف یہ کہ اس جہان رنگ و بو کا وجود قدیم ہے اور یوں ہی قائم و دائم رہے گا۔“</p>
			</blockquote>
			<p> اور پھر عذر (الفارابی کو لکھنے کے بعد اس جملے میں موجود سخت روی محسوس ہوئی) بیان کیا اور شریعت کی رو سے اس بات کو واضح کرنے کی کوشش کی جس کا خلاصہ یہ ہے: اللہ نے ہر چیز کو اپنے خاص مقام کے ساتھ رکھ دیا ہے اور پھر ہر ایک کو اس کی اہلیت کے مطابق کام سپرد کر دیا۔ چونکہ شریعت کا خطاب عام لوگوں کی اکثریت کے لیے تھا جو دلائل میں موجود پیچیدگیوں کو تصور کرنے سے قاصر تھے تو اس لیے شرعی احکامات کو انسانی بساط کے مطابق آسان بنا دیا، حتیٰ کہ فارابی نے اس حد تک کہا کہ: [15]</p>
			<blockquote>
				<p>”برہانیات (پیچیدہ دلائل) پاک، صاف، سمجھ دار (ذہین) اور درست عقول کے سپرد کیے گئے ہیں اور سیاسیات (اصلاحات معاشرہ) کو اصحاب راے (صحیح راے رکھنے والے) کے حوالے کر دیا گیا اور شریعات (امور شریعہ) ان لوگوں کے سپرد کی جن کو الہامات (انبیاے کرام) و روحانی تجربات (صوفیاے کرام) ہوتے ہیں اور احکام شریعت کو عام لوگوں کی اکثریت کے لیے [امام فراہی یہاں اپنی بات کا اضافہ کر رہے ہیں: ”فارابی کو یہاں برہانیات، سیاسیات اور شریعات کی تفصیل فراہم کرنے کے بعد خیال ہوا کہ وحی میں بھی گہری حکمتیں موجود ہیں جو اس کے اپنے بیان کی نفی کرنے والی ہیں، لہٰذا اس نے آگے والے جملے کا اضافہ کیا“ ] چونکہ شرایع کے بعض الفاظ مخاطبین کی عقلوں کے معیار سے پیچیدہ ہوتے ہیں، لہٰذا یہ لوگ (عام مخاطبین) جن چیزوں کے تصور پر قدرت نہیں رکھتے، اس پر ان کا مواخذہ (جزا و سزا) نہیں کیا جائے گا [16]۔ [امام فراہی یہاں دوبارہ اپنی بات کا اضافہ کر رہے ہیں: ”لیکن یہ بات کہنا صحیح نہیں ہے، اس لیے کہ الفاظ کبھی کسی کی وسعت (عقل کی قدرت) سے باہر نہیں ہوتے، کیونکہ یہ تو معانی (مفاہیم و متشابہات) ہیں جو ان کی سمجھ سے بالا تر ہو جاتے ہیں۔ اور جب وحی ان معانی و مفاہیم پر مشتمل ہے تو کیسے یہ غیر وحی کے سپرد کیےجا سکتے ہیں۔ پھر الفارابی نے کچھ ایسے نظریات پیش کیے ہیں جن کا تصور جمہور کے لیےقدرے مشکل ہے، یہاں تک اس نے کہا“ ]، پھرحقیقی براہین کے دلائل قائم کرنے کا جو طریقۂ کار ہے، اس کا ماخذ فلاسفہ ہیں، جن کے متقدمین (قافلۂ عقل و فکر کے سپہ سالار) میں حکیم افلاطون اور حکیم ارسطو شامل ہیں۔ اور جو دل کو تسلی دینے والے براہین ہیں، جن کے دلائل مقنعہ، (یعنی جس پر صرف قناعت ہی کیا جا سکتا ہے) کافی عجیب منفعت رکھتے ہیں، تو ان کے ماخذ <annotation lang="en">(sources)</annotation> اصحاب شرایع) شریعت والے (ہیں، انھوں نے ہی ابداع کی جگہ وحی اور الہامات کو لے لیا۔“</p>
			</blockquote>
			<p>یہ اتنی سنگین بات اس (الفارابی) شخص نے کہی جو وحی پر ایمان رکھتا ہے کہ شریعت میں صرف حسب ضرورت دلائل (بغیر کسی منطقی استدلال کے وحی کے احکامات کوتسلیم کرنا) کا ہی ذکر کیا گیا ہے اور حقیقی دلائل (براہین) تو صرف فلاسفہ کے پاس ہوتے ہیں، پھر الفارابی کے نقش قدم پر بعد والے بھی چل پڑے، اور ایسا صرف اس وجہ سے ہوا کہ انھوں نے اللہ کی کتاب میں تدبر (غور و فکر) نہیں کیا تھا۔ اور بہت جلد آپ پر ابداع کے معاملات، مسائل وحی اور توحید کے بارے میں ان کے دلائل میں موجود کم زوریوں کے راز افشا ہو جائیں گے اور آپ ان کے گم راہ اور باطل تصورات سے بھی خبردار ہو جائیں گے۔ یہاں تو ہمارے ذکر کرنے کا مقصد صرف یہ ہے کہ اس امر کو واضح کیا جائے کہ ان لوگوں نے قرآن کی قدر ومنزلت کو نہیں جانا جواللہ نے ان پر برہان اور روشن دلیل کا درجہ دے کر نازل کیا تھا، تو لازم یہ ہے کہ میں اس گتھی کو سلجھا دوں تاکہ حقیقت سب پر واضح ہو جائے۔</p>
			<p>پانچواں سبب: اس جگہ ان اہم امور کی طرف توجہ دلانا چاہتا ہوں جو اس دنیاکی حقیقی زندگی کے پیچھے موجود ہیں، بالخصوص ان امور کی طرف جن میں عقل پرستوں کی اکثریت غفلت کا شکار رہی، اس لیے کہ یہ لوگ (فلاسفہ) ظاہری علوم کے حصول کی جدوجہد میں الجھ گئے، جیسا کہ اللہ نے ارشاد فرمایا: <annotation lang="ar">’وَكَاَيِّنْ مِّنْ اٰيَةٍ فِي السَّمٰوٰتِ وَالْاَرْضِ يَمُرُّوْنَ عَلَيْهَا وَهُمْ عَنْهَا مُعْرِضُوْنَ‘</annotation>، ” (وہ تم سے نشانی مانگتے ہیں، دراں حالیکہ) زمین اور آسمانوں میں کتنی ہی نشانیاں ہیں جن پرسے وہ گزرتے ہیں اور ان کی کچھ پروا نہیں کرتے“ (یوسف ۱۲: ۱۰۵) [17]۔ باوجود اس کے کہ قرآنی دلائل فطرت کے قریب ترہیں، بلکہ غور و فکر پر بھی ابھارتے ہیں اور اصول نظر پر تنبیہ کرنے والے ہیں، لیکن یہ لوگ اس میں تفکر نہیں کرتے۔ تم دیکھو گےکہ قرآن نے بار بار تدبر اور فکر کرنے پر اپنے مخاطبین کو ابھارا ہے، جیسا کہ اللہ تعالیٰ فرماتے ہیں: <annotation lang="ar">’اَفَلَا يَتَدَبَّرُوْنَ الْقُرْاٰنَ اَمْ عَلٰي قُلُوْبٍ اَقْفَالُهَا“</annotation>، ”سو کیا یہ قرآن پر غور نہیں کرتے یا دلوں پر ان کے تالے چڑھے ہوئے ہیں“ (محمد ۴۷: ۲۴) [18] ۔ اور اس جیسی مثالوں کو قرآن میں بہت زیادہ ابھارا گیا ہے۔ یہاں غفلت سے میری مراد غور نہ کرنا ہے، چنانچہ یہی سبب ہے انکار کا، اور غفلت کا یہ پہلو ظاہری علوم میں انہماک (جکڑ جانے) کی وجہ سے پیدا ہوتا ہے اور اس کے سبب عقل کی ساری قوتیں معطل اور بے کار ہو جاتی ہیں اور ادراک و معرفت کے سارے دروازے بند ہو جاتے ہیں، جو کہ انسانی وجود کے داخلی اور خارجی اطراف میں اللہ کے جلال (ربوبیت)، جمال (قدرت)، حکمت اور رحمت کی نشانیوں کو ظاہر کر رہے ہیں۔ اور وہ جانوروں کی طرح صرف ظاہر اور محسوس اشیا پر ہی غور و فکر کرتے رہے، جیسا کہ اللہ تعالیٰ فرماتے ہیں: <annotation lang="ar">’لَهُمْ قُلُوْبٌ لَّا يَفْقَهُوْنَ بِهَا وَلَهُمْ اَعْيُنٌ لَّا يُبْصِرُوْنَ بِهَاﵟ وَلَهُمْ اٰذَانٌ لَّا يَسْمَعُوْنَ بِهَا اُولٰٓئِكَ كَالْاَنْعَامِ بَلْ هُمْ اَضَلُّ اُولٰٓئِكَ هُمُ الْغٰفِلُوْنَ‘</annotation>، ”ان کے دل ہیں جن سے وہ سمجھتے نہیں ہیں، ان کی آنکھیں ہیں جن سے وہ دیکھتے نہیں ہیں، ان کے کان ہیں جن سے وہ سنتے نہیں ہیں، وہ چوپایوں کی طرح ہیں، بلکہ ان سے بھی زیادہ بھٹکے ہوئے ہیں۔ وہی ہیں جوبالکل غافل ہیں“ (الاعراف ۷: ۱۷۹) [19] ۔ اور انھی لوگوں کے بارے میں مزید فرمایا ہے: <annotation lang="ar">’يَعْلَمُوْنَ ظَاهِرًا مِّنَ الْحَيٰوةِ الدُّنْيَا وَهُمْ عَنِ الْاٰخِرَةِ هُمْ غٰفِلُوْنَ‘</annotation>، ”وہ صرف دنیا کی زندگی کے ظاہرکو جانتے ہیں اور آخرت سے تو وہ بالکل ہی بے خبر ہیں“ (الروم ۳۰: ۷) [20]۔ اور ایک دوسرے مقام پر ارشاد فرمایا: <annotation lang="ar">’فَاَعْرِضْ عَنْ مَّنْ تَوَلّٰي عَنْ ذِكْرِنَا وَلَمْ يُرِدْ اِلَّا الْحَيٰوةَ الدُّنْيَا. ذٰلِكَ مَبْلَغُهُمْ مِّنَ الْعِلْمِ‘</annotation>، ”اس لیے، (اے پیغمبر)، ان سے اعراض کرو جنھوں نے ہماری یاددہانی سے اعراض کیا ہے اور دنیا کی زندگی کے سوا جنھیں کچھ مطلوب نہیں ہے۔ ان کا مبلغ علم یہی ہے“ (نجم۵۳: ۲۹ - ۳۰) [21]۔ اور اس جیسی مثالوں کو قرآن میں بہت زیادہ ابھارا گیا ہے۔ اور وہ علوم جن میں یہ لوگ مگن ہو کر رہ گئے، ان کا تعلق طبعیات، ریاضیات، اور الہٰیات وغیرہ سے ہے۔ سب کے اغراض و مقاصد انتہائی نچلے درجے کے اور کم زور ہیں، خواہ ان کا تعلق مادیات سے ہو یا غیر مادی اشیا سے۔ لہٰذا یہ صرف دنیوی مصروفیات ہیں، جو حق سے رو گردانی کا سبب بنتی ہیں، جس کی تفصیل ایک دوسری جگہ پر بیان کر دی گئی ہے۔</p>
			<p>چھٹا سبب: اکثر لوگوں کا خیال ہے کہ قرآن پاک کے مخاطبین وہ ان پڑھ اور کم علم لوگ ہیں جن میں علمی بساط اور سمجھنے کی قوت نہیں ہے، پس یہ سطحی لوگوں کے لیے ہے اور اس میں نظر وفجر (غور وخوض) کی کوئی بات نہیں۔ ان لوگوں کے اس ‏غلط گمان کی دو بنیادی وجوہات ہیں۔ پہلی وجہ ؛ ان کو یہ معلوم نہیں ہوا کہ مخاطبین قرآن عربی باشندے تھے، جو ذہانت اور ذکاوت کا اعلیٰ درجے کا ذوق رکھتے تھے، خصوصاً  کلام میں بلاغت اور خطاب کے مختصر، (مگر موثر) ہونے کو ترجیح دیتے تھے، بلکہ ان کی زبان کی بنیاد ہی اسی اسلوب پر تھی کہ یہ مختصر کلمات اور مضبوط خطبات کے دل دادہ تھے اور ان کے کان فضول اور سطحی باتوں کو سننا ناگوار تصورکرتے تھے اور ان لوگوں کا یہ خیال کہ قرآن کے مخاطبین صرف کند ذہن اور غبی تھے، سو یہ بالکل غلط نظریہ ہے۔ چنانچہ اللہ نے قرآن کو انھی کے کلام کے انداز میں نازل کیا اور یہ سب سے فصیح کلام بھی ہے، یعنی اللہ کا کلام بلیغ، جامع اور مختصر ہے، اس کے معانی بغیر تدبر وفکر کے سمجھ میں نہیں آسکتے، تو ان لوگوں کی عرب کے احوال سے بے خبری نے ان کو قرآن میں تدبر کرنے سے روک دیا۔ دوسری وجہ، بے شک وہ لوگ نہیں جانتے تھے کہ قرآن کے بڑے مقصد میں سے عقل والوں کی تربیت کرنا اور حکمت کی تعلیم دینا بھی ہے، جیسا کہ اس (قرآن) نے بہت سی جگہوں پر اس کی صراحت کی ہے۔ اسی لیے خاص طور پر، اس (قرآن) کی بہت سی عمدہ دلیلوں کا مقصد بھی یہ ہے کہ لوگ غور و فکر اور استنباط کرنا سیکھیں۔ اسی لیے اکثر، دلائل سے آ گاہی اور استنباط پر ابھارنے پر کافی ہیں۔ بلکہ وہ کبھی ان فطرت کے اصولوں سے بھی آگاہ کرتا ہے جن پر استدلال کی بنیاد ہوتی ہے، جیسا کہ ایک اور جگہ (دوسری کتاب ”دلائل النظام“ )پر تفصیل سے بیان کیا گیا ہے۔ تو جب قرآن مجید توجہ، غور اور لطافت کے اس درجہ پر ہے، تو قرآن کے بہت سے دلائل ان لوگوں پر پوشیدہ (مخفی) رہ گئے جن کو اس کے عامیانہ خطاب ہونے کا وہم ہوا۔ اور اسی لیے ہم دلائل کے بیان کی طرف جائیں گے ان پوشیدہ مقدمات کا ذکر کرتے ہوئے جن پر ذہین لوگ ہی متوجہ ہوتے ہیں، جو بلیغ محکم خطابات کی مشق کرنے والے ہیں۔</p>
			<p> ساتواں سبب: بہت سے لوگوں کا یہ خیال ہے کہ قرآن میں بے جا اختصار اور ایک جگہ سے دوسری جگہ بے ربط انتقال پایا جاتا ہے جس کی بنا پر کوئی مناسبت معلوم نہیں ہوتی۔ اور اس غلط فہمی میں امت کے کچھ ذہین لوگ بھی مبتلا ہو گئے ہیں، جیسے ابن حزم الظاہری اور کتاب ”الفوز الکبیر“ کے مصنف (شاہ ولی اللہ دہلوی) بھی۔ ان کو تو آپ چھوڑ ہی دیں جو قرآن اور عقل کو ملانے میں مصروف رہتے ہیں اور اپنے آپ کو اصلاح کرنے والے سمجھتے ہیں۔ تو انھوں نے کہا کہ اختصار قرآن (بے ربط انتقال) اس بات پر دلیل ہے کہ یہ اللہ کا کلام ہے، اس لیے کہ اگر یہ انسان کا کلام ہوتا تو اس میں کوئی نہ کوئی نظم و ضبط اور ترتیب ہوتی۔ اور فطرت میں ان کو ترتیب نظر نہیں آتی، کیا تو نہیں دیکھتا آسمان کے تاروں کو، خشکی کے درختوں کو، زمین کی نہروں کو اور سمندر کے ساحلوں کو جو ترتیب اورنظم و ضبط سے خالی ہوتے ہیں۔ لیکن یہ لوگ سب سے زیادہ بے خبر (ناواقف) ہیں اور نظام حقیقی کے مفہوم کو سمجھنے سے قاصر ہیں۔ تو یہ باطل گمان قرآن کے نظم میں تدبر کرنے کے لیے ایک بڑی رکاوٹ بن گیا۔ تو اس وجہ سے ان لوگوں پر قرآن کے زیادہ مطالب اور مقاصد اور اس کا عجیب (دل پسند قسم کا) نظام بلاغت مخفی رہ گیا، باریک دلائل کو تو چھوڑ ہی دیں۔ چنانچہ ان لوگوں سے استدلال کے مقامات پر خطا ہوئی ہے۔ جس چیز کا دعویٰ نہیں کیا گیا، اس کی طرف دلائل قرآن کو لے گئے۔ تو ان کو استدلال قرآنی کی قوت اور قریب از فہم ہونے کا پتا نہیں چل سکا۔ لہٰذا ہم نے بڑی شدت کے ساتھ وضاحت نظم قرآن کی ضرورت محسوس کی تاکہ دعویٰ اور استدلال کو فہم کے قریب لایا جا سکے۔ تو یہ وہ اسباب تھے جو اس کتاب کو مرتب کرنے (لکھنے) کے داعی بنے۔</p>
			<p>[باقی]</p>
		</section>
	</body>
</document>