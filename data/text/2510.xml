<document>
	<meta>
		<title>شاید "پارٹی" تو اب شروع ہوئی ہے</title>
		<author>
			<name>نصرت جاوید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/22623/</link>
			<copyright-holder>آئی بی سی اردو</copyright-holder>
		</publication>
		<num-words>1108</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>نواز شریف بہت مضبوط اعصاب کے مالک ہوتے ہوئے بھی بالآخر وقتی طور پر زچ ہوتے نظر آرہے ہیں۔ پانامہ پیپرز کے نام سے افشاء ہوئی دستاویزات میں ان کا ذاتی ذکر نہ تھا۔ قصہ بیان ہوا تھا ان کے بیٹوں سے منسوب کچھ آف شور کمپنیوں کا جو لندن میں جائیداد خریدتی اور اسے <annotation lang="en">Develop</annotation> کر کے مزید سرمایہ جمع کرتی چلی جاتی ہیں۔</p>
			<p>لندن کی بے شمار جائیدادیں ان دنوں آف شور کمپنیوں ہی کی ملکیت ہیں۔ اس ضمن میں سب سے زیادہ نام لئے جاتے ہیں روس سے آئے چند نودولتیوں کے جنہوں نے کمیونزم کے خاتمے کے بعد نج کاری وغیرہ کے دھندے سے راتوں رات بے تحاشہ منافع کمایا۔ یہ منافع انہوں نے کسی کاروبار میں ذاتی سرمایہ لگا کر جمع نہیں کیا۔ صرف اور صرف اپنے ریاستی عہدوں کی بدولت سرکار کے زیر انتظام چلائے جانے والے اداروں کو اپنے چہیتوں اور رشتے داروں میں اونے پونے دام لے کر تقسیم کر دیا۔ سرکاری اداروں کو نجی سرمایہ کاروں کے حوالے کرتے ہوئے ان لوگوں نے اپنے لئے کمیشن اور کیک بیکس کے ذریعے ہارڈکیش کے انبار لگائے۔ اپنے ہاتھ آئے اس کیش کو کسی نہ کسی طرح ڈالروں میں تبدیل کیا اور آف شور کمپنیوں کے ذریعے لندن میں جائیدادیں خریدنا شروع کر دیں۔</p>
			<p>ہمارے یار چین میں بھی سرمایہ دارانہ نظام کی لذتیں دریافت ہو جانے کے بعد یہ عمل کئی برسوں سے جاری ہے۔ چین کے نودولتیے مگر لندن سے زیادہ نیویارک اور امریکہ کے دیگر بڑے شہروں میں جائیدادیں خریدنے کو ترجیح دیتے ہیں۔ روس اور چین کے بعد آتے ہیں تیل کی دولت سے مالامال ہمارے چند برادر اسلامی ممالک۔ ربّ کریم نے انہیں مغربی جمہوریت کے چونچلوںاور شوروغوغا سے بچائے رکھا ہے۔ وہاں ہوتے ہیں بادشاہ، سلاطین اور ان کے شہزادے۔ وہ کسی پارلیمان وغیرہ کے آگے جوابدہ نہیں۔ نہ ہی وہاں آزاد میڈیا جیسی کوئی بدعت موجود ہے۔ تیل نکالتی ہیں مغربی کمپنیاں۔ ان کی مارکیٹنگ کا نظام بھی ان کے ہاتھوں میں ہے۔ بادشاہ، سلاطین اور شہزادے صرف اس کاروبار کے ذریعے ملے منافع میں زیادہ سے زیادہ حصے کے طلب گار ہوتے ہیں۔ یہ حصہ مل جائے تواسے امریکہ اوریورپ میں شاہانہ دِکھتی جائیدادیں خریدنے پر بھی صرف کر دیتے ہیں۔</p>
			<p>پاکستان مگر قدرتی وسائل سے محروم ایک بے تحاشہ آبادی والا ملک ہے۔ کاروبار سے یہاں کے مسلمان کو تاریخی طور پر کوئی زیادہ دلچسپی بھی نہیں رہی۔ سنٹرل ایشیاء سے دلاور آتے۔ وہ جب دہلی کے تخت پر قابض ہو جاتے تو منصب داروںمیں رقبے بانٹ دیتے۔ منصب دار کسانوں سے مالیہ وصول کر کے اپنی پتی نکال کر ریاستی خزانے میں جمع کروادیتے۔ کسی دھندے میں جی لگانے کی ضرورت ہی ان دلاوروں کو کبھی محسوس نہ ہوئی۔</p>
			<p>کاروبار سے رغبت ہمارے خطے میں ایسٹ انڈیا کمپنی کی آمد کے بعدشروع ہوئی۔ یہ رغبت بھی زیادہ تر جنوبی اور مغربی ہند میں رہنے والے پارسی خاندانوں سے ہوتی ہوئی چند ہندو گھرانوں میں آئی۔ مسلمانوں نے کاروبار کا آغاز کیا تو سب سے پہلے چمڑے جیسی جنس سے جسے ہندومذہبی بنیادوں پر ہاتھ لگانے سے کتراتے تھے۔</p>
			<p>قیام پاکستان کے بعد البتہ ہمارے ہاں بھی کئی گھرانوں میں تجارت، صنعت کاری اور بینکنگ سے اصل لگن پیدا ہوئی۔ انگریز نے اپنے دور میں کپاس کو صنعتی خام مال کے طور پر پیدا کرنا سکھادیا تھا۔ چرخے سے کپاس کو سوت بنا کر کھڈی کے ذریعہ کپڑا بنانے کی مہارت ہمارے ہاں صدیوں سے موجود تھی۔ چرخے کی جگہ لی لومزنے اور پھر شروع ہو گئی ویونگ۔ لومز اور ویونگ نے چند ذہین افراد کو مشینری بنانے کے دھندے کی طرف بھی لگایا جس کی ابتداء فائونڈری سے ہوتی ہے۔ شریف خاندان نے قیام پاکستان سے کئی برس قبل فائونڈری کا کاروبار شروع کیا تھا۔ سات بھائیوں پر مشتمل ایک بڑا خاندان تھا۔ اس خاندان میں اتفاق بھی بہت تھا اور اتفاق میں ہمیشہ برکت ہوا کرتی ہے۔</p>
			<p>کاروباری لوگ جس انداز میں منافع جمع کرتے ہیں وہ میرے جیسے عامیوں کی سمجھ میں نہیں آتا۔ ہم ان کے دھندے پر توجہ دینے پر صرف اس وقت تھوڑا سا مجبور ہو جاتے ہیں جب ان میں سے چند لوگ سیاست میں آکر ہمارے حکمران بن جاتے ہیں۔ عقل مند کاروباری اگرچہ سیاست میں آکر لوگوں کی نظروں میں نہیں آنا چاہتا۔ ہمارے فوجی آمروں کی مگر مجبوری یہ بھی رہی کہ ان کا اصل نشانہ ہمیشہ وہ سیاست دان رہے جو جدی پشتی جاگیردار ہواکرتے تھے۔ ان خاندانی اور موروثی سیاستدانوں پر قابو پانے کے لئے ایوب خان نے اپنے دس سالہ دورِ اقتدار میںباقاعدہ منصوبہ بندی کے تحت ملک میں صنعتی انقلاب کے نام پر چند کاروباری افراد کی سرپرستی کی اور ان میں سے کئی ایک کو سیاسی عمل میں حصہ لینے پر بھی مجبور کیا۔</p>
			<p>5 جولائی 1977ء کے دن اس ملک میں ایک اور مارشل لاء لگا کر جنرل ضیاء نے اپنے پیشرو کی روایت کو بحال کیا۔ اسے کاروباری لوگوں کی زیادہ محبت اس لئے بھی نصیب ہوئی کہ ذوالفقار علی بھٹو نے بہت ساری صنعتوں کو قومیاکر انہیں اپنا دشمن بنا لیا تھا۔ نواز شریف کی سیاست میں آمد اور اس میدان میں پے درپے کامیابی درحقیقت ضیائی مارشل لاء کی سرپرستی کا نتیجہ تھی۔ سیاستدان مگر کاروباری حوالے سے بھی بہت تگڑا ہو جائے تو زیادہ عرصہ اپنے ریاستی سرپرستوں کے قابو میں نہیں رہتا۔ نواز شریف کے ساتھ بھی 90ء کی دہائی سے یہ عمل شروع ہو گیا تھا۔</p>
			<p>12 اپریل 1992 کی رات غلام اسحاق خان کے خلاف "میں ڈکٹیشن نہیں لوں گا" والی تقریر فرماکر وہ ریاست کی عسکری اور سول قیادت سے "باغی" ہو گئے تھے۔ اس دن سے آج تک ان کے معاملات ریاست کے دائمی اداروں سے وابستہ اس قیادت سے کبھی خوش گوار نہیں ہوپائے۔ جنرل مشرف کے زمانے میں نواز شریف کی ان اداروں سے بیگانگی اپنی انتہائوں پر تھی۔ جلاوطن ہو جانے کے بعد ان کے لئے شاید مناسب یہی تھا کہ سیاست کو خیر باد کہہ دیتے۔ آدمی مگر ضدی ہیں۔ 2008ء میں وطن لوٹ آئے اور 2013 میں اس ملک کے تیسری بار وزیر اعظم بن گئے۔</p>
			<p>تیسری بار وزیر اعظم بن کر بھی وہ ذہنی طور پر وہی رہے جو 90ء کی دہائی کے آغاز میں بن چکے تھے۔ وہ ہرگز نہیں بدلے اور نہ ہی ہماری ریاست کے دائمی اداروں میں بیٹھی قوتیں بدلی ہیں۔ ان دونوں کے مابین کچھ لو اور دو کی بنیاد پر ریاستی نظام چلانے کا بندوبست ہونہیں پارہا۔ پانامہ-پانامہ کی بنیاد پر اٹھے بحران کی اصل وجہ اس بندوبست کی عدم موجودگی ہے۔اس بندوبست کے بغیر ہیجان وانتشار جاری رہے گا۔</p>
			<p>نواز شریف علاج کے لئے لندن چلے جانے کے بعد بھی اس ہیجان وانتشار سے نجات حاصل نہیں کر پائیں گے۔ اپنے طبی معائنے اور علاج معالجے کے بعد وطن ہر صورت لوٹیں گے اور چوہے بلی کا کھیل ایک نئی قسط کے ساتھ بھرپور انداز میں دوبارہ شروع ہو جائے گا۔ شاید "پارٹی" تواب شروع ہوئی ہے۔</p>
		</section>
	</body>
</document>
