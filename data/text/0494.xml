<document>
	<meta>
		<title>وزیراعظم کہتےتھےامانت میں خیانت نہیں کروں گا تواب کیا ہو رہا ہے:خورشید شاہ</title>
		<author>
			<name>آئی بی سی ا ردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11997/</link>
			<copyright-holder>آئی بی سی اردو</copyright-holder>
		</publication>
		<num-words>319</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>قائدحزب اختلاف خورشید شاہ کا کہنا ہے کہ وزیراعظم نواز شریف کہتے تھے کہ امانت میں خیانت نہیں کروں گا تو اب کیا ہو رہا ہے، عوام پر لگائے گئے 40 ارب روپے کے ٹیکس فوری طور پر واپس لئے جائیں۔</p>
			<p>قومی اسمبلی میں اظہار خیال کرتے ہوئے خورشید شاہ کا کہنا تھا کہ حکومتی پالیسیوں کےباعث آج وفاق میں دراڑیں پڑگئی ہیں جب کہ سندھ حکومت بھی چیخ رہی ہے، ہمارے دور میں 16 ٹریلین قرض تھا اور وفاقی وزیر خزانہ اسحاق ڈار نے ملکی قرضہ 20 ٹریلین تک پہنچا دیا، ایوان کو بتایا جائے کہ پی آئی اے کی نجکاری کیوں کی جا رہی ہے اور میٹرو منصوبوں کے لئے 50 ارب روپے کہاں سے آئے۔ انہوں نے کہا کہ پی ٹی سی ایل کی نجکاری سے سبق نہیں سیکھا گیا اور رات کے اندھیرے میں آفس کھلوا کر پی آئی اے کی نجکاری کا آرڈیننس جاری کیا گیا، اب عوام کو لالی پاپ نہیں دیا جا سکتا آج کے بچے سمجھدار ہو چکے ہیں، تیسری دنیا کےارکان پارلیمنٹ عوام سے مسائل کے حل کا وعدہ کر کے آتے ہیں اور اب کہتے ہیں کہ پیسے نہیں تو اتنے دعوے کیوں کئے گئے تھے، اپنی قوم سے غلط بیانی کیوں کی جا رہی ہے۔</p>
			<p>اپوزیشن لیڈر کا کہنا تھا کہ وزیراعظم ایوان میں آئیں تومعاملات حل ہو سکتے ہیں، وزیراعظم ایوان میں ہوں گےتوکسی کوکہنےکی ضرورت نہیں پڑےگی، آپ لیڈر بنیں حکمراں نہ بنیں، صوبوں کے درمیان غلط فہمیاں پیدا ہو چکی ہیں، کھربوں روپے کے ٹیکس وصول کئے جا رہے ہیں لیکن صوبوں کا حصہ نہیں دیا جا رہا اور خیبر پختونخوا اور سندھ کے واجبات ادا کیوں نہیں کئے جاتے۔ ان کا کہنا تھا کہ حکومت وفاق کو مضبوط کرے،آئین اورقانون کے تحت چلے، طےکرناہوگاکہ ہمیں غلام نہیں بننا اس لئے آئی ایم ایف کاسبق مت پڑھیں، بھوکا رہ لیں گے لیکن آئی ایم ایف اور ورلڈ بینک کے پاس نہیں جائیں گے، قریبی دوست چین ہمارے ساتھ ہے اور وہ بھوکا مرنے نہیں دے گا</p>
		</section>
	</body>
</document>
