<document>
	<meta>
		<title>مشکل گھڑیوں کے دوست</title>
		<author>
			<name>ڈاکٹر شیخ ولی خان المظفر</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11450/</link>
			<copyright-holder>آئی بی سی اردو</copyright-holder>
		</publication>
		<num-words>970</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>مصر میں صدر مرسی کے خلاف عوامی دباؤ آیا،بہتیری کوششوں کے باوجود کوئی سمجھوتہ نہ ہو سکا،فوج نے آکراخوانی حکومت ہٹاکر زمامِ اقتدار پر قبضہ کر لیا،جنرل سیسی جو کہ اَب صدرِ جمہوریہ ہیں،کے خلاف عالمی اقتصادی پابندیاں لگ گئیں،ملک میں خانہ جنگی کی سی صورت حال نے جنم لیا،مصر بھی شام لیبیا،یمن اور صومالیہ بننے جارہاتھا،خون ریزی کا شدید خطرہ تھا،اس اثنا میں سعودی ملوک اور اماراتی شیوخ نے مصر کو چاروں خانے چِت گرنے سے بچانے کے لئے کردار ادا کیا،انہوں نے کہا ،جو ہونا تھا وہ ہو گیا، اب برسرِ اقتدار فوجی حکومت کی مدد کی جائے، چنانچہ انہوں نے مغربی ملکوں کی پابندیوں سے مصری خزانے کو پہنچنے والے نقصان کاازالہ اپنے پاس سے کرنے کا اعلان کیا،جتنی رقم مصری گورنمنٹ کو امریکہ ویورپی ملکوں سے روک لی گئی تھی،وہ اِن دوخلیجی ممالک نے ادا کر دی، نیز ملک کو تنہا ہونے سے بچانے کے لئے ہر فورم پر ان کی تائید کی،یوں مصر خانہ جنگی اور افلاس سے بچ گیا۔</p>
			<p>پاکستان بھی کئی بار مشکلات کا شکار ہوا ہے ، ہمیشہ سے ناگفتہ بہ حالات میں سعودی حکمرانوں نے آگے بڑھکر مددکی،ایٹمی ٹیکنالوجی کے حصول میں ہاتھ بٹایا، ایٹمی دھماکوں کے بعد ہزاروں بیرل تیل میں مدد کی،حالیہ شریف حکومت کے ابتدائی دنوں میں ملکِ عزیز کچھ اقتصادی مسائل کا شکار تھا،مملکت سعودی عرب نے ڈیڑھ ارب ڈالر بطور ہدیہ پیش کئے،بعد میں نکتہ چینوں نے اس برادرانہ فراخ دلی پر بھی اپنے اپنے ظرف کے مطابق تبصرے وتجزیئے کئے،حقیقت یہ ہے کہ مشکل کی گھڑیوں میں سعودی و خلیجی ممالک نے دل کھول کرپاکستان سے بھر پورتعاون کیا۔</p>
			<p>یمن میں انقلابی صورتِ حال پیدا ہوئی،تو سعودی عرب،قطر اور امارات نے آگے آکرمصالحت کرائی،علی عبد اللہ صالح کو باعزت نکلنے کا راستہ فراہم کیا،عزت اسے راست نہ آئی،انہوں نے حوثی باغیوں کے ساتھ مل کر منتخب صدر منصور ہادی کی حکومت گرانے میں مکمل ساتھ دیا،اس کے پاداش میں جب خلیجی اتحادنے حوثی باغیوں کے قبضے کو چھڑانے کے لئے "عاصفۃ الحزم"کے نام سے آپریشن شروع کیا،تو علی عبد اللہ صالح بھی لڑنے مرنے پرتُل گئے،یہ تو اللہ کا کرنا ہوا کہ سعودی عرب کے زیرِ کمان خلیجی اتحاد نے بڑی جانی ومالی قربانیاں دے یمن کا بیشتر حصہ واگزار کرادیا،اور منتخب حکومت بحال کی۔</p>
			<p>شام کے مسئلے میں اس وقت پوری دنیا ایک طرف ،جبکہ سعودی، قطر اور ترکی دوسری طرف ہے،امریکہ نے دوغلی پالیسی سے کام لے کر دہشت گردی کو پروان چڑھایا،یورپی یونین نے بھی اِس "کارِخیر"میں اُن کا ہاتھ بٹایا،ایران ،عراق اور روس نے سلگتی آگ میں ایندھن کی فراہمی کا اپنے اپنے حصے کا خوب خوب کام کیا،لیکن سعودی عرب اور خلیجی ممالک نے پناہ گزینوں کی مدد بھی کی،جیشِ حُر اور حزبِ اختلاف کی جماعتوں کو مبنی بر اعتدال پالیسی بھی دی،ترکی نے بھی دو ملین پناہ گزینوں کو اپنے یہاں نہایت پُروقار انداز میں رکھا۔ یہ بحران یہاں سے شروع ہوا تھا،کہ مصر لیبیا اور یمن میں عرب اسپرنگ سے متأثر ہو کر کچھ بچوں نے اپنے سکول کے بلیک بورڈ پر بشار حکو مت کے خلاف نعرے لکھے،جس پر بر آفروختہ ہو کر شامی رجیم کے کارندوں نے ان بچوں کی تحقیق کی اور ان معصوم کلیوں کی انگلیاں کاٹ ڈالیں،</p>
			<p>اس انتقامی اقدام پر عوام میں حکومت کے خلاف غیظ وغضب کی متلاطم موجیں اُمڈ پڑیں،یہ 2011 کا واقعہ تھا،بعد مین اس حکومت نے جو ظلم وستم کی تاریخ رقم کی ہے، دنیا کی سفّاک قوموں میں بھی اس کی مثال ملنا اگر محال نہیں ہے تو دشوار اور مشکل ضرور ہے،لبنان کی تنظیم حزب اللہ نے یہاں اپنے ماضی کے اچھے امیج کو بدنما کر دیا،ایران کے مذہبی انقلابیوں نے بھی اپنی تاریخ اور ویژن کو یہاں مسخ کر کے رکھدیا،آگے چل کر بشار نے مخالفین پر کیمیائی ہتھیار استعمال کر کے بہت سے بے گناہ نوجوانوں، بوڑھوں،عورتوں اور پھول جیسے بچوں کو تڑپا تڑپا کر موت کے گھاٹ اتاردیا،اس ظلم وبربریت نے یہاں انتقامی ظلم وجبر داعش کی صورت میں پیداکی،جس کی سرکوبی کے لئے عراق کے نوری مالکی نے بھی بہتی گنگا میں خوب ہاتھ دھوئے،</p>
			<p>آخر میں اسی داعش کا بہانہ بنا کر روس کے صدر پوتن نے شام میں فوجی مداخلت کر دی،ایران، عراق ،شام اور روس پر مشتمل ایک اتحاد بھی وجود مین آگیا،ترکی نے روسی مداخلت اور اس کے اتحاد پر تحفظات کا اظہار کر دیا،لیکن بالفعل مقابلہ نہیں کیا،البتہ اپنی سرحدوں کی خلاف ورزی کرنے پر بار بار روس سے احتجاج کیا،آخر کار تنگ آمد بجنگ آمد ایک روسی طیارے کو اُس وقت ترکی سرحد پر مار گرایاگیا،جب متنبہ کرنے کے باوجود وہ خلاف ورزی کرنے پر تُلا ہوا تھا،ترکی کے اس ردّ عمل کو روس نے پیٹھ میں چُھرا گھونپنے سے تعبیر کیا،صدر پوتن اور روسی وزیر خارجہ سرگئی لاؤروف نے ترکی سے انتقام لینے کا بھی کہا،معافی طلب کرنے کا بھی کہا،ایک روسی سیاستداں نے ترکی پر ایٹم بم گرانے کا بھی کہا،کچھ پارلیمنٹیرین نے آیا صوفیا کی واپسی کا بھی فوری مطالبہ کر دیا،مگر جو بات نمایاں طور پر سامنے آئی ہے،وہ یہ ہے کہ روس نے ترکی پر اقتصادی پابندیاں عائد کر دی ہیں،جس میں اُن مصنوعات کا بائیکاٹ کیا گیا ہے،جو ترکی سے درآمد ہو کر روسی مارکیٹوں میں جاتی ہیں،</p>
			<p>اس انتقامی بائیکاٹ سے ترکی کو اقتصادی نقصانات اور خساروں کا اندیشہ ہے،کرنسی بھی گر سکتی ہے،بے روزگاری میں اضافے کا بھی امکان ہے،مشکل کی اس گھڑی میں مملکت سعودی عرب اور قطر نے ترکی صدر طیب اردگان سے رابطہ کر کے اعلان کر دیا کہ وہ تمام تر مصنوعات ومنتوجات جن پر روس نے پابندی لگائی ہے،وہ سب ہم دونوں ملک خریدینگے،لہذا ان سب اشیأ کی برآمد درآمد ہمارے یہاں کی جائے،برادرانہ اسلامی اور پڑوسی غیرت، حمیت اور حقوق کی یہ ایک لا زوال مثال  ان دو خلیجی ممالک نے قائم کر کے دنیا کو بتا دیا کہ اپنائیت کیا ہوتی ہے،اگلے کی عزتِ نفس کو بحال رکھ کرتعاون کیا چیز ہے،امداد کیسے دی جاتی ہے،فراخ دلی کونسا عمل ہے،جی جناب، یہ ہیں سعودی ،قطر اور دیگر خلیجی ملکوں کے وہ پوشیدہ اور با عزت اکرامات واحسانات جو اندھی آنکھوں اور مردہ ضمیروں سے اوجھل رہتے ہیں۔</p>
		</section>
	</body>
</document>
