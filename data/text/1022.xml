<document>
	<meta>
		<title>تجدیدِ عذر خواہی</title>
		<author>
			<name>عاصم بخشی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/14590/</link>
			<copyright-holder>آئی بی سی اردو</copyright-holder>
		</publication>
		<num-words>295</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>تجدیدِ عذر خواہی</p>
			<p>یہ نئے مِیل کا پتھر بھی</p>
			<p>بس اک چشمِ زدن میں گزرا</p>
			<p>روزنِ کوچۂ دل کی کئی درزوں سے</p>
			<p>لپکتی ہوئی پسپائی کی شب</p>
			<p>افُقِ چرخِ تمنا پہ</p>
			<p>ابھرتے ہوئے تسخیر کے چاند</p>
			<p>اسی پسپائی و تسخیر کی تکرار کے لمحوں سے</p>
			<p>سلگتے ہوئے</p>
			<p>یہ تیرہ برس</p>
			<p>تم ٹرائے کی سی ہیلن سا غم افروز سراپا لئے</p>
			<p>سرگرداں،</p>
			<p>کہیں اپنے تصور میں</p>
			<p>مِنیلوس کی تصویر کے گرد</p>
			<p>(وہی چہرہ کہ جو اقلیمِ تمنا کے</p>
			<p>فلک بوس مناروں کو فروزاں کر دے</p>
			<p>وہ تبسم کہ جو رفتارِ زمانہ کو</p>
			<p>فقط وعدۂ بوسہ سے گریزاں کر دے)</p>
			<p>وہ گلوگیر سے شکوے</p>
			<p>کہ "تقاضائے مسیحائی سے پہلے ہی</p>
			<p>سلگتی سی جبیں پر مری</p>
			<p>اک دستِ شفا</p>
			<p>کیوں نہیں رکھ سکتے تم؟"</p>
			<p>وہ تراشیدہ سی آہیں کہ</p>
			<p>"کہیں کاش</p>
			<p>کبھی مجھ پہ کوئی نظم بھی</p>
			<p>لکھ سکتے تم!"</p>
			<p>کون جانے کہ ہماری یہ کتھا</p>
			<p>کیسے،</p>
			<p>کہاں،</p>
			<p>کون سی منزل پہ نئی کروٹ لے؟</p>
			<p>میں جو کردار بھی،</p>
			<p>قاری بھی ہوں</p>
			<p>اس کیف میں ڈوبی ہوئی اسطورہ کا</p>
			<p>(میں کہ اک سوختہ جاں)</p>
			<p>میں ہوں کہاں پیکرِ گم گشتہ</p>
			<p>تری دیدِ تصور میں نہاں راہوں کا؟</p>
			<p>آج اس تیرہَویں سنگِ مسافت کے</p>
			<p>نگاہوں میں ابھرتے ہی</p>
			<p>پھر اک بار</p>
			<p>اُسی بھولے ہوئے</p>
			<p>عذر کی تجدید</p>
			<p>تری لوحِ تقاضا پہ رقم کرتا ہوں:</p>
			<p>نہ مری جاں</p>
			<p>میں مِنیلوس نہیں!</p>
			<p>میں تو سِسی فس ہوں</p>
			<p>(وہ معذوبِ گراں باریٔ امکاں</p>
			<p>وہ زمینوں کے،</p>
			<p>زمانوں کے خداؤں کا لعیں</p>
			<p>اوجِ تماشائے طلب گاریٔ انساں)</p>
			<p>ترا معتوبِ پریشاں</p>
			<p>یہ سِسی فس</p>
			<p>جو کئی جُگ سے</p>
			<p>ترے صخرۂ اثقالِ محبت کو اٹھائے</p>
			<p>(یونہی خوابیدہ و مسحور)</p>
			<p>بس اک سیرِ مسلسل میں گرفتار،</p>
			<p>بدن زار</p>
			<p>کسی سلسلۂ کوہِ تمنا پہ</p>
			<p>چڑھے جاتا ہے</p>
			<p>اک قدم اور</p>
			<p>پھر اک اور</p>
			<p>پھر اک اور بڑھے جاتا ہے</p>
			<p>_________________</p>
			<p>(عاصؔم بخشی ۔ ۷ جنوری ۲۰۱۵ )</p>
		</section>
	</body>
</document>
