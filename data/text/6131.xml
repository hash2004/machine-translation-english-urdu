<document>
	<meta>
		<title>رویت ہلال: مفتی منیب الرحمٰن کے مضمون پر ایک تبصرہ</title>
		<author>
			<name>احمد بلال</name>
		</author>
		<publication>
			<name>Mahnama Ishraq June 2019</name>
			<year>2019</year>
			<city>Lahore</city>
			<link>http://www.javedahmadghamidi.org/#!/ishraq/5ce8cb92e42a6264576e3c01?articleId=5ce8ec85e42a6264576e3e78</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>محترم جناب مفتی منیب الرحمٰن صاحب نے کچھ روز قبل ”رویت ہلال کا مسئلہ“ کے عنوان سے عمدہ مضمون لکھا۔  انھوں نے اس مضمون میں تقریباً ان تمام اعتراضات کے مدلل جوابات کا اعادہ کیا جو پاکستان میں مختار طریقۂ عمل پہ، اور خود ان کی اپنی شخصیت پہ بھی ہر رمضان و عید پہ اٹھائے جاتے ہیں، اور حالیہ دنوں میں ایک تسلسل سے اٹھائے گئے۔</p>
			<p>سب سے اہم نکتہ جسے انھوں نے سمجھانے کی مکرر کوشش فرمائی وہ اس اقتباس سے سمجھا جا سکتا ہے کہ ـــــ ہم منتظر ہیں کہ وہ اپنے ماہرین کی ٹیم سے رویت ہلال کا کئی برسوں کا پیشگی کیلنڈر بنا کر اُس کی جناب مفتی شہاب الدین پوپلزئی سے توثیق کرادیں، ہر سو فواد چودھری صاحب کے ڈنکے بجیں گے۔ ـــــ  یعنی ایک بار پھر یہ سمجھانے کی کوشش کی کہ پاکستان میں مسئلہ دراصل متفرق گروہوں کی ہٹ دھرمی و نشوز کا ہے۔ پس اگر آپ کوئی نیا سائنسی تجربہ کرنا چاہتے ہیں تو یہ کیونکر فرض کیا جا رہا ہے کہ یہ گروہ بھی اسے مان لیں گے اور مسئلہ حل ہو جائے گا۔ یعنی درد کمر میں اور دوائی بینائی کی تجویز کی جا رہی ہے۔</p>
			<p>دوسری اہم بات جسے انھوں نے ایک بار پھر نمایاں کیا، یعنی یہ کہ رویت کے حوالے سے سائنس خود اپنے دعوے کے مطابق حتمیت کے مقام پہ نہیں کھڑی، بھی مسلم اور لائق توجہ ہے۔ امکان رویت کے حوالے سے علاقوں کی سائنسی تقسیم کے تحت اگر ۲۹ تاریخ  کو کوئی علاقہ ریجن بی میں آئے، جس ریجن میں رویت و عدم رویت دونوں کے امکانات ہوتے ہیں، تو ایسا کیلنڈر بھی بالفعل رویت کا محتاج ٹھیرتا ہے۔</p>
			<p>اور بھی غور طلب وضاحت انھوں نے مہیا کی پر ان کے تمام نکات کا احاطہ میری اس پوسٹ کا مقصود نہیں۔ ہمارے <annotation lang="en">laymen</annotation>سیاست دانوں کو ان نکات پہ ضرور غور کرنا چاہیے تا کہ حل تجویز کرنے سے قبل کم سے کم وہ مسئلے کو سمجھ تو لیں۔</p>
			<p>تاہم، مفتی صاحب نے چونکہ غامدی صاحب کا بھی ذکر کیا ہے اس لیے اس ضمن میں کچھ عرض کرنا چاہتا ہوں۔ انھوں نے غامدی صاحب کی طرف یہ راے منسوب کی ہے، اور یہی وہ اس سے پہلے بھی کرتے رہے ہیں، کہ وہ رویت کو علم کے معنی میں لیتے ہیں۔ اسی پر جب مبصرین نے لب کشائی کی تو مبصرین یہ راے دیتے پائے گئے کہ غامدی صاحب کا موقف شاید رویت علمی ہے۔ یہ دونوں قدرے مختلف مواقف ہیں، مگر افسوس کہ دونوں ہی غامدی صاحب کے موقف کی درست ترجمانی نہیں۔</p>
			<p>دوسرے موقف کو پہلے لیتے ہیں۔ رویت علمی سے مراد یہ ہوتی ہے کہ چاند کہاں کب نظر آئے گا یا آسکتا ہے، یہ حساب کتاب و علم سے معلوم کر لیا جائےاور باقاعدہ مشاہدہ ضروری نہ مانا جائے۔ یہ اس لیے غلط ترجمانی ہے، کیونکہ غامدی صاحب نے مہینوں کے آغاز و اختتام کے لیے کبھی رویت کو بناے استدلال بنایا ہی نہیں۔ وہ جس حساب کتاب یا علم کی بات کرتے ہیں وہ چاند کی پیدایش سے متعلق ہے، چاند کہاں کب ”نظر“ آ سکتا ہے یا آئے گا، سے اس کا کوئی لینا دینا نہیں۔</p>
			<p>اب پہلے یعنی مفتی صاحب کے بقول غامدی صاحب کے موقف کو لیجیے۔ مفتی صاحب جو فرماتے ہیں، اور اس کی تصریح وہ دوسرے متعدد مقامات پہ کر چکے ہیں کہ غامدی صاحب رویت کو علم کے معنی میں لیتے ہیں، سے مفتی صاحب کی مراد متعلقہ حدیث رسول صلی اللہ علیہ وسلم میں ’رویت‘ کا لفظ ہے۔ یعنی یہ کہ اس حدیث میں جو دیکھنے کا حکم آیا ہے غامدی صاحب اس ”دیکھنے“ کو بس ”علم“ کے معنی میں لے کر اس نتیجے پہ پہنچے ہیں۔ یہ اس لیے غلط ترجمانی ہے، کیونکہ غامدی صاحب تو حدیث میں دیکھنے کو بالکل دیکھنے ہی کے معنی میں لیتے ہیں۔ غامدی صاحب تو ان تمام متعلقہ احادیث کے استقصا سے یہ دکھاتے ہیں کہ ان احادیث میں ایک دوسری تنبیہ زیر بحث ہے جو 29 کو چاند دیکھ لینے کے باوجود تیس دن پورے کرنے پر اصرارسے اجتناب کے متعلق ہے۔ مہینوں کے آغاز کے لیے رویت کو لازمی قرار دینا نبی کریم صلی اللہ علیہ وسلم کے پیش نظر ہی نہیں تھا۔ یہی وجہ ہے کہ غامدی صاحب ببانگ دہل اسے مذہبی مسئلہ ہی نہیں مانتے، اور کہتے ہیں کہ مہینےکیسے شروع ہوتے ہیں اور کیسے نہیں یہ دنیاوی علم و تجربے و سائنس کا موضوع ہے، نہ کہ مذہب کا۔ چنانچہ جیسے مشاہدہ مہینے کا آغاز جاننے کے لیے ایک ذریعہ ہے، اگر کسی دور میں کوئی دوسرے یقینی ذرائع پیدا ہو جائیں تو انھیں استعمال کرنے کی کوئی ممانعت نہیں۔</p>
			<p>خیر غامدی صاحب کا موقف دوسرے مقامات پہ تفصیل سے بیان ہو چکا ہے۔ یہاں صرف اشارہ مقصود تھا۔ حیرت اس بات پہ ہے کہ محترم مفتی صاحب کئی سالوں سے غامدی صاحب کے موقف پہ تنقید فرما رہے ہیں۔ ایک دفعہ تو ان کا موقف سمجھنے کا اہتمام فرما لیتے، کہ ابھی تک رویت کو علم کے معنی میں لینے کی نسبت غامدی صاحب کی طرف تو نہ کر رہے ہوتے۔</p>
			<p>آخری بات یہ، اور میرے نزدیک شاید سب سے اہم، کہ سبھی کو پتا ہونا چاہیے کہ غامدی صاحب کے نزدیک رویت بصری کوئی غلط یا ممنوع طریقہ نہیں۔ اگر ہمارے علما و عوام کی اکثریت اسی کی قائل ہے تو اسے اختیار کیے رکھنے میں کوئی شرعی قباحت نہیں۔ اسی لیے بالکل واضح موقف ہے کہ حکومت کی نمایندہ ہونے کی حیثیت سے رویت ہلال کمیٹی کا فیصلہ حتمی اور واجب الاتباع ہے۔</p>
			<p>پس اگر مسئلے کو سمجھے اور اکثریت کو قائل کیے بغیر غامدی صاحب کا مجوزہ یا کوئی اور سائنسی طریقہ اختیار کیا گیا تو اس میں کوئی شک نہیں کہ حکومت سواے ایک اور فرقے کے اضافے کے، اس سے کچھ بھی حاصل نہ کر پائے گی۔</p>
		</section>
	</body>
</document>