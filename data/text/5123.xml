<document>
	<meta>
		<title>برمودا ٹرائی اینگل نے ایک اور بحری جہاز نگل لیا</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9646/</link>
			<copyright-holder>آئی بی سی اردو</copyright-holder>
		</publication>
		<num-words>683</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>برمودا ٹرئی اینگل سے متعلق کئی داستانیں کتابوں اور تاریخ کا حصہ ہیں اور اس کا نام خوف اور موت کی علامت سمجھا جاتا ہے جہاں کئی بحری جہاز اور طیارے اپنے مسافروں سمیت سمندر کی گہری اور تاریک تہہ میں غائب ہو گئے اور اب ایک نئے واقعہ میں امریکی بحری جہاز اپنے عملے کے 33 افراد کے ساتھ اچانک سمندر کی سطح سے غائب ہو گیا اور تاحال اس کا کچھ پتا نہیں چل سکا۔</p>
			<p>برمودا ٹرائی اینگل ایک پراسرار اور خوفناک سمندری مقام ہے جہاں کئی طیارے اور بحری جہاز سیکڑوں انسانوں کے ساتھ سمندر میں غرق ہو چکے ہیں اور آج تک اس جدید دور میں کوئی سائنس دان اس کی حقیقت کی نہیں جان سکا کہ کون سی ایسی قوت ہے جو ان جہازوں کو اپنی جانب کھینچ لیتی ہے۔ اس جان لیوا اور پراسرار مقام کا سب سے پہلے پتا امریکہ کو دریافت کرنے والے کرسٹو فر کولمبس نے لگایا یہ 8 اکتوبر 1492 کی رات تھی اور کولمبس اپنے کمپاس سے مشاہدے میں مصروف تھا کہ اسے اس مقام پر ایک تکونی شکل بنتی نظرآئی اور وہ حیران رہ گیا کہ پانی کے اندر اس تکون کا کیا مطلب ہو سکتا ہے لیکن وہ اس کا پتا نہ چلا سکا، پھر 1970 میں ایک انتہائی تجربہ کار امریکی پائیلٹ بروس جرنون نے برمودا سے 500 فٹ بلندی پر الیکٹرک دھند کودیکھا جس نے اسے حیرت میں ڈال دیا کیوں کہ اس نے آج سے پہلے اس طرح کا موسمیاتی انداز کبھی نہیں دیکھا تھا، اس کے بعد اس کے جہاز کی رفتار اچانک بڑھ گئی اور جو فاصلہ اس نے 90 منٹ میں طے کیا تھا واپسی میں اس نے یہ فاصلہ صرف 45 منٹ میں طے کر لیا جبکہ اس کا کہنا تھا کہ اس کے طیارے کا کمپاس گھومنے لگا۔</p>
			<p>رپورٹ کے مطابق 1900 سے اب تک 50 بحری جہاز اور 20 طیارے اس شیطانی اور موت کا آسیب بن جانے والی جگہ برمودا ٹرائی اینگل میں غائب ہو چکے ہیں اور آج تک اس میں غائب ہو جانے والے انسانون کا کوئی سراغ نہیں لگایا جا سکتا۔ سب سے افسوس ناک اور دل دہلا دینے والا واقعہ 5 دسمبر 1945 میں پیش آیا جب ایک تربیتی امریکی پرواز 5 ارکان سمیت اس پراسرار جگہ کے اوپر پرواز کے دوران سمندر میں غائب ہو گئی اور اس سے بھی حیرت کی بات اس وقت ہوئی جب اس کو تلاش کرنے والا طیارہ 13 امدادی کارکنوں سمیت اسی جگہ غائب ہو گیا۔  کچھ ماہرین نے تو یہاں تک کہہ دیا ہے کہ اس پراسرار مقام کے نیچے امریکا نے ایک ایسی سائنسی لیبارٹری بنا رکھی ہے جس میں دنیا پر حکمرانی کے  لیے جدید ترین آلات اور ہتھیار تیار کیے جار ہے ہیں اور اسی لیے دنیا کے بہترین دماغوں اور ورکرز کوجمع کیا جا رہا ہے۔</p>
			<p>لوگ سمجھے تھے کہ شاید اب ایسا ہونا بند ہو گیا ہے لیکن گزشتہ ماہ آنے والے سمندری طوفان جیکوئن کے دوران ایک کارگو شپ ال فارو امریکی ریاست فلوریڈا، پوئیٹرو ریکو اور برمودا کے سمندر کے درمیان پرا سرار جگہ برمودا ٹرائی اینگل میں اچانک سمندر کی سطح سے غائب ہو گیا جس پر عملے کے 33 ارکان موجود تھے جس نے ماہرین میں یہ بحث چھیڑ دی ہے کہ ماضی کی طرح یہ بحری جہاز بھی اس پراسرار جگہ کا شکار ہو گیا ہے جب کہ ماضی میں بھی اس جگہ جہازوں کے غائب ہونے کو قدرتی آفات، انسانی غلطی یا پھر سپر نیچرل طاقتوں کی کارستانی قرار دیا جاتا رہا ہے۔ میڈیا رپورٹ کے مطابق اس 790 فٹ بڑے جہاز کا ملبہ تو مل گیا ہے لیکن اس پر سوار لوگوں کے بارے کچھ پتا نہیں چل سکا اور نہ ہی اس جہاز کے ڈوبنے کی وجہ ابھی تک سامنے آسکی ہے۔</p>
			<p>برمودا ٹرائی اینگل کے تحقیق کار جیان قیصر کا کہنا ہے کہ سب سے اہم بات یہ ہے کہ برمودا میں دنیا میں کسی بھی سمندر کے مقابلے میں سب سے زیادہ طیارے اور جہاز غائب ہوئے ہیں جو بظاہر ناممکن نظر آتا ہے۔  تاہم اس بار زیادہ جدید آلات کی مدد سے اس جہاز کی تلاش کی جا رہی ہے اور امید ہے کہ برمودا ٹرائی اینگل کے کچھ سربستہ رازوں سے پردہ اٹھایا جا سکے گا۔</p>
		</section>
	</body>
</document>
