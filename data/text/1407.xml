<document>
	<meta>
		<title>دو سال تک خواتین کے حاملہ ہونے پر پابندی</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16459/</link>
			<copyright-holder>آئی بی سی اردو</copyright-holder>
		</publication>
		<num-words>263</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>حاملہ خواتین کے پیٹ میں موجود بچے پر اثرانداز ہونے اور اس کے سر کی نشوونما روکنے والے وائرس "زیکا" <annotation lang="en">(Zika)</annotation> نے دنیا کو خوف و ہراس میں مبتلا کر رکھا ہے۔</p>
			<p>دنیا بھر کے ممالک اس کی روک تھام کے لیے اقدامات کر رہے ہیں مگر وسطی امریکہ کے ملک ایل سیلواڈور <annotation lang="en">(El Salvador)</annotation> نے اس وائرس سے نمٹنے کے لیے خواتین پر ایک انوکھی پابندی عائد کر دی ہے۔ ایل سیلواڈور کی حکومت نے " نہ رہے گا بانس، نہ بجے کی بانسری" کے مصداق اپنے ملک کی خواتین کے لیے اعلان کر دیا ہے کہ وہ 2018ء تک بچے پیدا کرنے سے گریز کریں تاکہ اس وائرس کی تباہ کاری سے بچا جا سکے، یعنی نہ خواتین بچے پیدا کریں گی اور نہ ہی کوئی بچہ اس وائرس کا شکار ہو سکے گا۔</p>
			<p>برطانوی اخبار "ڈیلی میل" کی رپورٹ کے مطابق ایل سیلواڈور خطرناک حد تک زکاوائرس کی لپیٹ میں آ چکا ہے۔</p>
			<p>اب تک ملک میں اس وائرس کے 5 ہزار 397 کیس سامنے آ چکے ہیں، تاہم خوش قسمتی سے کوئی بھی بچہ اس سے متاثر نہیں ہوا اور اب تک تمام متاثرہ ماﺅں کے ہاں صحت مند بچے پیدا ہوئے ہیں۔</p>
			<p>ایل سیلواڈور کے ڈپٹی وزیرصحت ایڈوارڈو ایسپینوزا <annotation lang="en">(Eduardo Espinoza)</annotation> نے خواتین کو بچے پیدا نہ کرنے کی ہدایت کرتے ہوئے انکشاف کیا ہے کہ "ملک میں 96 فیصد حاملہ خواتین میں اس وائرس کی موجودگی کی تصدیق ہو چکی ہے جس سے اندازہ لگایا جا سکتا ہے کہ وائرس ملک میں کس حد تک پھیل چکا ہے۔</p>
			<p>اس لیے خواتین 2018ء تک بچے پیدا نہ کریں۔"</p>
		</section>
	</body>
</document>
