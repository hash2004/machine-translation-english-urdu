<document>
	<meta>
		<title>"کاہل" وزیراعظم کو گھر بھجوانے کا تازہ ترین "نسخہ"</title>
		<author>
			<name>نصرت جاوید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11398/</link>
			<copyright-holder>آئی بی سی اردو</copyright-holder>
		</publication>
		<num-words>1301</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>اوکاڑہ سے قومی اسمبلی کی ایک نشست پر ہوئے ضمنی انتخاب میں جج کی عرفیت والے ایک "آزاد" امیدوار نے مسلم لیگ اور تحریک انصاف کے نامزد امیدواروں کو بھاری اکثریت سے شکست دے کر مجھے بہت کچھ سوچنے پر مجبور کر دیا تھا۔</p>
			<p>پیر کے روز اسلام آباد کے بلدیاتی انتخابات میں بھی آزاد امیدواروں کی ایک بڑی تعداد جیت کر سامنے آئی ہے۔ حکمران جماعت البتہ مطمئن ہے کہ "جہیڑا جتے اوہدے نال" والے فلسفے پر عمل کرتے ہوئے ان "آزاد" افراد کی اکثریت میئر کے انتخاب کے موقع پر ان کے ساتھ مل جائے گی۔</p>
			<p>اسلام آباد کے دیہی علاقوں سے متعلق دھڑوں اور ڈیروں کی سیاست کے ایک انتہائی تجربہ کار کھلاڑی، حاجی نواز کھوکھر مگر نواز لیگ کے اطمینان سے متفق نہیں۔ 9 کے قریب آزاد امیدواروں کا تعلق ان کے گروپ سے جوڑا جا رہا ہے۔ اگر یہ گروپ متحد رہا تو تین میں سے ایک ڈپٹی میئر کی نشست بالکل لے سکتا ہے اور سی ڈی اے یا مقامی انتظامیہ سے اپنے معاملات کو سیاسی قوت کی بدولت باآسانی طے کر سکتا ہے۔</p>
			<p>"ککھ سے لکھ" ہوئے نودولتیوں کا"آزاد" حیثیت میں نواز شریف اور عمران خان کی مضبوط اور مقبول جماعتوں کے مقابلے میں اپنا اثر ثابت کرنا ملکی سیاست کے طالب علموں کے لئے کئی ٹھوس سوالات اٹھارہا ہے۔ ان کے جواب ڈھونڈنے کے لئے کرنا ہوگی تحقیق اور کافی سوچ بچار۔ ان دو صلاحیتوں سے مگر ہم عرصہ ہوا محروم ہو چکے ہیں۔</p>
			<p>ترکی کے ناول نگار اورحان پامک کا ذکر میں اس کالم میں تواتر سے کرتا رہتا ہوں۔ اس کے تازہ ترین ناول <annotation lang="en">A Strangeness in my Mind</annotation> کی بات بھی چند دن پہلے کی تھی۔ اس ضخیم ناول کے 200 صفحات لیکن ابھی مجھے ختم کرنا ہیں۔ وہ ناول پورا پڑھ لوں تو اس کے بارے میں شاید ایک سے زیادہ کالم لکھنا پڑیں گے۔</p>
			<p>فی الوقت آپ کو صرف یہ بتانا ہے کہ ایک خالص ادیب ہوتے ہوئے بھی پامک نے یہ ناول لکھنے سے پہلے چند نوجوان طلباء کی خدمات حاصل کیں۔ ان نوجوانوں کو اس نے ایسے لوگوں کو ڈھونڈ کر ان کے تفصیلی انٹرویوز کرنے پر آمادہ کیا جو اناطولیہ کے پہاڑی قصبوں سے رزق کی تلاش میں استنبول آئے۔ اس شہر میں دن بدن پھیلتی کچی بستیوں میں قبضہ گروپوں کی معاونت سے اپنے رہنے کے لئے زمین کے ٹکڑے حاصل کئے۔ ان ٹکڑوں پر اِدھر اُدھر سے کچرا اور ملبہ جمع کر کے محض شب بسری کے ٹھکانے بنائے اور بعدازاں نہ چاہتے ہوئے بھی یہ لوگ ان افراد کے آلہ کار بن جانے پر مجبور ہوئے جو قبضہ گروپوں کو سیاسی بنیادوں پر "لشکر" فراہم کرتے ہیں۔ یہ لشکر نسل یا فرقہ وارانہ بنیادوں پر اپنے مخالفین کا چین سے جینا ناممکن بنادیتے ہیں۔ ریاست ان پر قابو پانے میں بالکل ناکام رہتی ہے اور بالآخر ہوتا یہ بھی ہے کہ "عوام کے ووٹوں سے" منتخب ہونے والی حکومتیں اپنی طاقت اور وسائل کو قبضہ گروپوں کی بسائی بستیوں کو "قانونی" بنانے اور وہاں بجلی،سڑکیں اور سیوریج کا نظام پھیلانے پر مجبور ہو جاتی ہیں۔</p>
			<p>استنبول پر قبضہ گروپوں کی یلغار اور ان کے طفیل پھیلی لسانی اور فرقہ وارانہ منافرت نے مجھے بارہا کراچی کی یاد دلائی۔ اس شہر کو مگر اورحان پامک نصیب نہیں ہوا۔ لے دے کر ایک ڈاکٹر عارف حسن ہیں جو کئی برسوں سے رزق کی تلاش میں کراچی آئے افراد کی اپنے سرپر چھت حاصل کرنے کی تڑپ کو اعدادوشمار کے ذریعے خالصتاََعلمی انداز میں بیان کئے چلے جا رہے ہیں۔</p>
			<p>اسلام آباد کراچی نہیں مگر اس شہر میں زمین پر قبضے یا ملکیت کے حوالے سے جڑے معاملات ایک زمانے میں قبرستان کی مانند خاموش اور سرکاری ملازمین پر مشتمل ایک منظم اور صاف ستھرا نظر آنے والے شہر کو بھی کراچی بنانے ہی والے ہیں۔ ان معاملات پر اخبارات کے لئے سٹی رپورٹنگ کرنے والوں نے بھی پوری توجہ نہیں دی۔ اورحان پامک جیسا کوئی تخلیق کار مل جانا تو ناممکن ہی نظر آرہا ہے۔</p>
			<p>اسلام آباد کی روزمرہّ زندگی میں اُبھرتی نئی حقیقتوں میں پنہاتضادات اور ان کے ممکنہ اثرات پر غوروفکر کا تردد میرے جیسے ریٹنگوں کے متلاشی صحافی اور عقلِ کل بنے اینکرخواتین وحضرات اس لئے بھی کرنے کو مائل نہیں ہوتے کہ ہمارے ہاں 1985ء سے جیسے ہی کوئی سیاسی وزیر اعظم آیا تو ہم اس کی فراغت کا دن طے کرنے میں مصروف ہو گئے۔</p>
			<p>محمد خان جونیجو مرحوم کو 8 سال تک مکمل مارشل لاء کے بعد جنرل ضیاء الحق نے غیر جماعتی انتخابات کے ذریعے قائم ہوئی قومی اسمبلی کا وزیر اعظم بنایا تھا۔ موصوف کی اپنی کوئی ٹھوس سیاسی حیثیت نہیں تھی۔ صرف پیرپگاڑا کی سرپرستی حاصل تھی۔ پوری عاجزی مگر یکسوئی اور ہوشیاری کے ساتھ اس کمزور نظر آنے والے فرد نے صرف ایک سال بعد ہی ایسی قوت حاصل کرلی کہ ان کی چھٹی کی بات شروع ہو گئی۔ کہا جانے لگا کہ ضیاء الحق، جونیجو مرحوم کی دن بدن بڑھتی "خود مختاری" سے نالاں ہونا شروع ہو گئے ہیں۔ انہیں وزیر اعظم بنا کر پچھتارہے ہیں۔ 1986ء کے نومبر سے جونیجو کی "رخصت" کی بات شروع ہو گئی اور بالآخر مئی 1988ء میں جنرل ضیاء الحق نے انہیں اور ان کی اسمبلی کو فارغ کر دیا۔</p>
			<p>جونیجو مرحوم کے بعد محترمہ بے نظیر بھٹو اور نواز شریف کی دونوں حکومتیں بھی اپنی آئینی مدت مکمل نہ کرپائیں۔ پھر آئے طویل عرصے کے لئے جنرل مشرف اور بالآخر <annotation lang="en">NRO</annotation> کے ذریعے آصف علی زرداری کو ایوانِ صدر تک پہنچانے پر مجبور ہو گئے۔</p>
			<p>آصف علی زرداری کا واحد کمال یہی ہے کہ موصوف نے جیسے تیسے ہی سہی اپنی آئینی مدت کے 5 سال مکمل کئے۔ اس کے بعد نواز شریف کو روایتی جمہوری انداز میں اقتدار منتقل ہو گیا۔ مجھ ایسے افراد کو کم از کم یہ تسلی ہو گئی کہ وطن عزیز میں اب حکومتیں صرف سیاسی ذرائع اور ووٹ کی قوت سے آیا اور جایا کریں گی۔</p>
			<p>گزشتہ چند ہفتوں سے مگر اس ضمن میں میرے اطمینان کو شدید دھچکے لگ رہے ہیں۔ ٹی وی سکرینوں پر بیٹھے میرے چند ساتھی پورے اعتماد اور واضح الفاظ میں ہمیں نواز شریف کی فراغت کے لئے ذہنی طور پر تیار کر رہے ہیں۔ تازہ ترین "نسخہ" ان کی فراغت کا بندوبست نواز شریف کو بیماری کے نام پر ایک سال کی چھٹی پر بھیجنے کے ذریعے بتایا جا رہا ہے۔</p>
			<p>بیماری کے بہانے ایک سال کی چھٹی والے نسخے کے دفاع میں کہا جا رہا ہے کہ آج کے زمانے میں پاکستان ایک اور مارشل لاء کا نشانہ بنا تو "دُنیا کو عجیب لگے گا"۔ ہمیں تو ایسا ماحول درکار ہے جہاں منتخب ادارے بھی بظاہر موجود ہوں اور صحافت بھی مکمل طور پر بے باک اور آزاد نظر آئے۔</p>
			<p>مجھے اپنی ریاست کے حتمی فیصلوں کا دائمی حق واختیار رکھنے والے اداروں کے سرکردہ لوگوں تک کوئی رسائی حاصل نہیں۔ ذات کا رپورٹر ہوتے ہوئے لیکن سن گن پاہی لیتا ہوں۔ معلوم مجھے یہ ہوا ہے کہ نواز شریف کے خلاف اصل شکایت یہ ہے کہ وہ <annotation lang="en">Laid Back Incarnate</annotation> ثابت ہو رہے ہیں۔ "مجسم کاہلی" اس کا آسان اور مناسب ترجمہ ہو سکتا ہے۔ اس "کاہل" وزیر اعظم کو مکمل آرام کے لئے غیر ملک بھیج کر اس قومی اسمبلی میں سے کسی "متحرک" شخص کو وزیر اعظم بنا دیا جائے تو سانپ بھی مرجائے گا اور لاٹھی بھی نہیں ٹوٹے گی۔</p>
			<p>کہنے اور سننے کی حد تک رخصت والایہ "نسخہ" کافی معقول ہے۔ مگر نواز شریف کو "رخصت" پر جانے کا مشورہ عمران خان نے کبھی اپنے دھرنے کے دنوں میں بڑی رعونت کے ساتھ دیا تھا۔ اس پر ان دنوں عمل نہ ہو پایا تو اب کیسے ہوگا۔ اس سوال کا جواب مجھے کوئی فراہم نہیں کرنا چاہ رہا۔ "دیکھو اورانتظار کرو" کہہ کر بات ختم کر دی جاتی ہے۔ میں نے بھی کج بحثی کی عادت سے اب اپنی جان چھڑالی ہے۔ انتظار کے لئے بالکل تیار ہوں مگر یہ بات کہنے سے پھر بھی باز نہیں رہوں گا کہ خدارا چودھری نثار علی خان کی ذات میں کوئی "متحرک وزیر اعظم" نہ ڈھونڈا جائے۔ یہ بیل منڈھے چڑھنے والی نہیں۔</p>
			<p>بشکریہ:نوائے وقت</p>
		</section>
	</body>
</document>
