<document>
	<meta>
		<title>ایشیا کپ :پاکستان نے سری لنکا کو 6 وکٹ سے مات دیدی</title>
		<author>
			<name>آئی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/18582/</link>
			<copyright-holder>آئی بی سی اردو</copyright-holder>
		</publication>
		<num-words>288</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>میرپور ......ایشیا کپ کے 10 ویں ٹی ٹوئنٹی میچ میں پاکستان نے سری لنکا کو 6 وکٹ سے شکست دیدی ہے،فاتح ٹیم نے 151 رنز کا ہدف آخری اوور کی دوسری گیند پر حاصل کر لیا ۔</p>
			<p>شاہد خان آفریدی نے آخری لیگ میچ میں ٹاس جیت کر فیلڈنگ کا فیصلہ کیا تو سری لنکا نےچندی مل کے 58 اور تلکارتنے دلشان کے ناٹ آئوٹ 75 رنز کی بدولت گرین شرٹ کو جیت کیلئے 151 رنز کا ہدف دیا۔</p>
			<p>پاکستان کی طرف سے محمد عرفان نے 4 اوورز میں 18 رنز دے کر 2 ،شعیب ملک اور وہاب ریاض نے بالترتیب 3 اور 30 رنز دے کر 1 ، 1 کھلاڑی کو پویلین کی راہ دکھائی ۔</p>
			<p>ہدف کے تعاقب کا آغاز شرجیل خان اور محمد حفیظ نے کیا، پہلی وکٹ 23 کے اسکور پر گر گئی ،محمد حفیظ 14 رنز بنا کر جے سوریا کا شکار بنے ،دوسری وکٹ 25 رنز کے اضافے کے بعد گری ،شرجیل خان 31 رنز بنا کر دلشان کی گیند پر پویلین لوٹ گئے۔</p>
			<p>گرین شرٹ کے تیسرے آئوٹ ہونے والے کھلاڑی سرفراز احمد تھے ،انہوں نے 6 چوکوں کی مدد سے 38 رنز بنائے ،دوسری طرف سے عمر اکمل نے اسکور میں تیزی سے اضافہ کیا ،وہ 48 رنز بنا کر 19 ویں اوور کی آخری گیند پر کالو سیکارا کی گیند پر آئوٹ ہوئے تو پاکستان اسکور برابر کر چکا تھا۔</p>
			<p>آخری اوور میں گرین شرٹ کو جیت کیلئے ایک رن درکار تھا ،جو دوسری گیند پر حاصل کر لیا ،میچ میں شعیب ملک 13 اور افتخار احمد بنا کھاتہ کھولے بغیر ناٹ آئوٹ رہے۔</p>
			<p>سری لنکا کی طرف سے کالو سیکارا،جے سوریا،دلشان اور سر وردانانے ایک ایک کھلاڑی کو آئوٹ کیا ۔عمر اکمل کو شاندار اننگ کھیلنے پر مین آف دی میچ قرار دیا گیا ۔</p>
		</section>
	</body>
</document>
