<document>
	<meta>
		<title>جیو کی نئی ڈرامہ سیریل دیکھو چاند آیا</title>
		<author>
			<name>کوکب جہاں</name>
			<gender>Female</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/27925/</link>
			<copyright-holder>آئی بی سی اردو</copyright-holder>
		</publication>
		<num-words>285</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>جیو ٹی وی کی رمضان سپیشل ڈرامہ سیریل 'دیکھو چاند آیا' پہلی رمضان سے آن ایئر ہو چکی ہے۔ ڈرامے کے پروڈیوسر معروف اداکار اعجاز اسلم ہیں جبکہ اس کی ہدایات نجف بلگرامی نے دی ہیں۔ ڈرامے کی کاسٹ میں ساجد حسن، سارہ خان، فواد جلال، عائشہ طور، فواد رضا، ندا ممتاز، سمبل شاہد اور دیگر شامل ہیں۔</p>
			<p>ڈرامے کی خاص بات یہ ہے کہ اسے ماہ رمضان کو ذہن میں رکھ کر بنایا گیا ہے۔ ڈرامے کی کہانی ایک لڑکی چاند کے گرد گھومتی ہے جو اپنے ارد گرد موجود افراد کے رویے سے پریشانی کا شکار ہے لیکن وہ اپنے یقین ہر قائم رہتی ہے اور حالات پرقابو پانی کی کوشش کرتی ہے۔</p>
			<p>دیکھو چاند آیا یکم رمضان سے ہر شب ۱۱ بجے جیو ٹی وی سے نشر کیا جا رہا ہے۔</p>
			<p>ڈرامے کے آن ایئر ہونے سے قبل کراچی کے ایک معروف ہوٹل میں ڈرامے  کی کاسٹ، ہدایت کار اور پروڈیوسر نے میڈیا سے ملاقات کی اور ڈرامے کی  کہانی اور ریکارڈنگ  کے بارے میں بتایا۔</p>
			<p>اس تقریب کی خاص بات یہ تھی کہ اسے ڈرامے میں شامل چاند اور حسن کے ولیمے کی تقریب کے سیٹ پر منعقد کیا گیا تھا۔ ولیمے کا سیٹ ہونے کی وجہ سے تقریب کی رونق اور دلچسپی میں اضافہ ہو گیا تھا ۔</p>
			<p>اس موقع پر ڈرامے کے پروڈیوسر اعجاز اسلم نے کہا  کہ 'ڈرامے  کی کہانی منفرد نوعیت کی  ہے جسے لوگ پسند کریں گے۔ میرے پچھلے ڈراموں کے بر عکس یہ ایک سنجیدہ ڈرامہ ہے جس میں رمضان کے تمام لوازمات اور روایات کو ملحوظ خاطر رکھا گیا ہے۔ رمضان کے تیس روزوں تک چلنےوالے اس ڈرامے میں لوگوں کے لیے سبق بھی ہے۔'</p>
			<p>تقریب کی پی آر کی ذمہ داری ایونزا پی آر نے سنبھال رکھی تھی۔</p>
		</section>
	</body>
</document>
