<document>
	<meta>
		<title>اسلامی بلاک بنانے کی طرف پیش رفت</title>
		<author>
			<name>ڈاکٹر شٰیخ ولی خان المظفر</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/14213/</link>
			<copyright-holder>آئی بی سی اردو</copyright-holder>
		</publication>
		<num-words>1026</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>سعودی عرب کی قیادت میں بننے والا اسلامی ملکوں کا عسکری اتحاد بعض حلقوں کا وہ دیرینہ مطالبہ ہے جس کے جانب شاہ سلمان بن عبد العزیز نے گذشتہ دنوں ایک جرأتمندانہ اور دانشمندانہ قدم اٹھایا ہے،افغانستان پر روسی جارحیت سے پورےعالم اسلام کا جغرافیائی نقشہ لرزنے لگاتھا،چنانچہ تمام اسلامی ممالک نے مل کر اور اپنے دیگر دوستوں کو ملاکر اس مشکل کاانتہائی مردانہ وار مقابلہ کیا تھا،جس میں اموال،املاک اور جانوں کے وہ نذرانے پیش کئے گئے،جس کی مثال ملنا دنیا کی تاریخ میں مشکل ہے،وہ صحیح معنوں میں جہاد تھا،اس میں شریک ہونے والے بھی حقیقی مجاہدین تھے،اسی لئے اس کی برکت سے دشمن (سوویت یونین) نیست ونابود ہو گیا،اللہ تعالیٰ نے اپنے فضل وکرم سےمٹھی بھر مجاہدین کو فتحِ مبین نصیب فرمائی،وہ بہت سے وسط ایشیائی اسلامی ممالک جوعرصے سے روسی استبداد واستعمار کے پنجے میں تھے،آزاد ہو گئے،کچھ کو اندرونی خودمختاری ملی،اب ہوایہ کہ وہ امریکہ ومغرب جو خود بھی زمینی میدانوں میں روسی افواج کے مقابلے سے لرزہ براندام تھے،اسلامی بیداری اور جہاد سے خوف کھانے لگے،چیچن مجاہدین بالخصوص جوہر داؤدیف جنہوں نے سرخ ریچھ کو ناکوں چننے چبوائے تھے،ان کی پیٹھ میں چھرا امریکہ نے ہی گھونپاتھا،افغان مجاہدین کو بھی آپس میں لڑوایا،اپنی من مانی کی حکومت وہاں قائم کرنے کی کوششیں کیں،پھر پتہ نہیں کیا ہوا،کیسے ہوا،وہ آگ جو افغانستان میں جل رہی تھی،اس کے شعلے اچانک امریکہ میں بھڑکنے لگے،اب امریکہ اور اس کے اتحادیوں نے آؤ دیکھا نہ تاؤ،اپنے فرنٹ لائن کےاُن افغان مجاہدین پر پل پڑے، جنہوں نے انہیں سرخ ریچھ کے خوف سے آزاد کرایاتھا، شاید ان کا خیال تھا وہ ریچھ مرگیا ہے،جبکہ حقیقت میں وہ صرف زخمی اور بھوکاہوچکا تھا،اس کے زندہ اور دوبارہ روبصحت ہونے کو اس وقت محسوس کیا گیا،جب اس نےپہلی بار جارجیا پھر یوکرائن اور گویا کل ہی کی بات ہے،جب اس نےشام میں مار دھاڑ شروع کی،یوکرائن میں اس کی خونخواری دیکھ کر مغربی طاقتوں کو اندازہ ہو گیا تھا کہ پوتن کی شکل میں اس ریچھ کی جان میں نئی اور انتقامی جان آگئی ہے،انہوں نے خوف کے مارےخود اس کا مقابلہ کرنا مناسب نہیں سمجھا،اب پتہ نہیں داعش خود پیدا ہوئی یا کسی نے تیار کی،جو بھی ہوا،پرمیدانی مقابلے کے لئے شام اور اسلامی لڑاکا لوگوں کا انتخاب کیا گیا، سرخ ریچھ کو وہاں گھسیٹ کر لایاگیا یاوہاں آنے پر مجبور کیا گیا،اب اس ریچھ کی دم وہاں پھنسی ہوئی نظر آرہی ہے"نہ جائے رفتن نہ پائے ماندن" کی صورت حال سے یہ ریچھ اس وقت دوچار ہے،کیونکہ روس دنیا میں خونخواری میں جو نمبرون تھا داعش کے سامنے وہ نمبر ٹو پر آگیا ہے،دنیا مان چکی ہے کہ پہلا نمبر اس حوالے سے داعش کا ہی ہے،ان کی نظر میں القاعدہ کے لوگ اگر غُلاۃ(غلوّ کرنے والے)تھے،تو یہ داعش والے غُلاۃ الغُلاۃ ہیں۔</p>
			<blockquote>
				<p>اِدھروہ مجاہدین جن کی بیخ کنی کے لئے امریکہ ونیٹو لاؤ ولشکر کے ساتھ آئے تھے،سچی بات یہ ہے کہ وہ مجاہدین آج غالب اور یہ حملہ آور طاقتیں مغلوب و شکست خوردہ ہیں،نکلنے کی راہیں ڈھونڈ رہی ہیں،مودی کی اچانک پاکستان آمد اسی لئے ہے کہ انہیں بتایا گیا،پاکستان کو اِن دنوں نہ چھیڑو،آپ کوسلامتی کونسل میں سیٹ اور ہمیں یہاں سے نکلنے کا راستہ درکارہیں،جس کی چابیاں پاکستان کے پاس ہیں،ورنہ مودی جیسا احمد آباد کا مجرم کبھی بھی مسلمانوں یا پاکستان کا دوست نہیں ہو سکتا۔</p>
			</blockquote>
			<p>اُدھرشام کے اس اکھاڑے کے ساتھ ساتھ یمن میں بھی ایک اوراکھاڑا تیار کیا گیا،منتخب حکومت کا تختہ اُلٹایا گیا،خلیج جو عالم اسلام کا قلب ہے اس کے تمام ممالک کو سنگین خطرات کا سامناہوا،حرمین شریفین حوثیوں کے نشانے پر آگئے،اس شر انگیزی کا راستہ روکنے کے لئے سعودی عرب نے دس عرب ملکوں کا اتحاد بنا کر یمن میں اس کی فوجیں اُتاردیں،کافی حد تک شر پسندوں کو کنٹرول کرلیاگیا،مزید کام تندہی سے جاری ہے،لیکن شام،لبنان،عراق، مصر اور لیبیا میں کچھ حکومتوں(بشاری رجیم)اور بے لگام لڑاکا قوتوں نے خون کی لکیریں جو کھینچی تھیں،وہاں انہوں نے خون کی ندیاں بہانی شروع کیں،اب شاہ سلمان اور سعودی وزیر دفاع محمد بن سلمان آل سعود نے ان تمام خطرات اور مشکلات کے سامنے 34 اسلامی ملکوں پر مشتمل ایک عسکری اتحاد کا اعلان کر دیا،جو لڑاکا گروپوں اور ملکوں وحکومتوں کی دہشت گردی کا سد باب کرےگا،اسلام کے نام پر خود ساختہ گروپوں کے نظریات کا ابلاغی توڑ بھی اس اتحاد کے بڑے اہداف میں سے ہے،جہاد کے حوالے سے باقاعدہ تسلیم شدہ متفقہ فتویٰ کے بغیرسویلین نوجوانوں کو "مناصحہ" پروگرام کے ذریعے شرکت سے روکا جائے گا۔</p>
			<p>جب سےترکی کے اتا ترک نے عالم اسلام کے بوجھ کو الغائے خلافت کے ذریعے اپنے کندھوں سے اتاراتھا، اس کے بعد سے عالم اسلام کی مرجعیت ومرکزیت بہت متأثر ہوئی تھی، ایرانی انقلاب سے شروع میں سمجھا جارہاتھا کہ اس کمی کی تلافی ہوجائیگی، مگر بعد میں یہ واضح ہوا کہ وہ ایک فرقے کی نمائندگی کرر ہے ہیں اور ہم سمجھتے ہیں کہ ایسا نہیں ہونا چاہیئے تھا،سب کو لے کر چلنا چاہیئے تھا،پر ایسا نہیں ہوا،اس لئے وہ خلا باقی تھا،اب سعودی عرب نے اس بارِ گراں کو اپنے کندھوں پےعملی طور پر اٹھایا ہے،اپنی حیثیت کی وجہ سےسعودی عرب کو یہ بوجھ بہت پہلے ہی اٹھانا چاہیئے تھا،چلیں دیر آید درست آید۔</p>
			<p>کہتے ہیں ایران اس اتحاد میں شامل نہیں ہے،یہ باتیں بہت ہو رہی ہیں،لیکن ہماری معلومات کے مطابق الجزائر کے توسط سے کچھ ہی دنوں میں ایران سعودی عرب مذاکرات ہونے جا رہے ہیں،ایران نے شام وعراق اور دیگر عرب ملکوں میں مداخلت سے باز رہنے کا عندیہ دیا ہے،پُرامن بقائے باہمی ہی ان مسائل کا حل ہے، سب کی سمجھ میں یہ بات اب آگئی ہے،گویاایک دوسرے کو فتح کرنے کے بجائے سب اس اتحاد میں آرہے ہیں۔</p>
			<p>یہ معروضی حالات بھی ہیں اور اسلام بھی دنیا میں نہایت تیزی کے ساتھ پھیل رہا ہے،اس لئے اب پوری دنیا نے یہ محسوس کیا کہ دہشت گردی ہو یا تشدد اس کا حل اس میں ہے کہ اسلامی دنیا کو ایک مرکز پر اکھٹا کیا جائے،وہی مرکز مسؤل اور ذمے دار بھی ہو،ورنہ موجودہ حالات میں کس سے بازپرس کی جائے،تمام مسلمانوں سے لڑنا بھی مناسب نہیں،امریکی صدارتی امیدوارٹرمپ کی طرح سب کو دہشت گرد ٹہرانا بھی نا معقول ہے،پھر جوبڑے ممالک اسلام اور مسلمانوں سے خائف ہیں،ان کی اپنی سوسائٹیز میں اہل اسلام کی تعداد میں بے تحاشا اضافہ ہوا ہے اور روز افزوں ہے،اس لئے شاید یہ عسکری اتحاد مستقبل میں عالم اسلام کی وحدت کا ضامن ہو،اللہ کرے ایسا ہی ہو۔</p>
		</section>
	</body>
</document>
