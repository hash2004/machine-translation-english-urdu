<document>
	<meta>
		<title>روس میں خودکش دھماکے، 3 حملہ آور ہلاک</title>
		<author>
			<name>آئی بی سی اُردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/22122/</link>
			<copyright-holder>آئی بی سی اردو</copyright-holder>
		</publication>
		<num-words>223</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ماسکو: روس کے جنوبی علاقے اسٹاوروپول کے ایک گاؤں میں 3 حملہ آوروں نے ایک پولیس اسٹیشن پر حملہ کیا۔</p>
			<p>خبر رساں ادارے نے روسی وزارت داخلہ کے حوالے سے بتایا کہ حملہ آوروں میں سے ایک خودکش بمبار تھا۔</p>
			<p>وزارت داخلہ کے ایک ترجمان کے مطابق حملہ آوروں میں سے ایک نے خود کو دھماکے سے اڑالیا، جس کے نتیجے میں دیگر 2 حملہ آور بھی ہلاک ہوئے، تاہم پولیس اہلکاروں یا عام شہریوں سمیت دیگر افراد کے زخمی یا ہلاک ہونے کی اطلاعات موصول نہیں ہوئیں۔</p>
			<p>ترجمان کے مطابق واقعے کے بعد علاقے میں سیکیورٹی ہائی الرٹ کر دی گئی۔</p>
			<p>ایک عینی شاہد نے بتایا کہ 3 سے زائد دھماکے اور فائرنگ ہوئی، تاہم اس کی سرکاری ذرائع سے تصدیق نہیں کی جاسکی۔</p>
			<p>روس میں یہ دھماکے ایک ایسے وقت میں ہوئے ہیں جب حالیہ دنوں میں یورپ میں دہشت گردی کے متعدد واقعات ہوئے ہیں۔</p>
			<p>گذشتہ ماہ بیلجیئم کے دارالحکومت برسلز میں ایئرپورٹ اور میٹرو اسٹیشن پر دھماکوں کے نتیجے میں 35 افراد ہلاک ہو گئے تھے۔</p>
			<p>اس سے قبل 13 نومبر 2015 کو پیرس میں 6 مقامات پر حملے کیے گئے تھے، حملہ آوروں اور سیکیورٹی فورسز میں 4 سے 5 گھنٹے تک مقابلہ جاری رہا اور 14 نومبر کو رات ایک بجے تمام حملہ آوروں کو ہلاک کرنے کا دعویٰ کیا گیا، ان حملوں میں 130 افراد ہلاک ہوئے تھے۔</p>
		</section>
	</body>
</document>
