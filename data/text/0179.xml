<document>
	<meta>
		<title>بیٹی نے جام شہادت نوش کر کے دودھ کی لاج رکھی ہے ۔ والدہ مریم مختار</title>
		<author>
			<name>انڈس براڈ کاسٹ</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/10626/</link>
			<copyright-holder>آئی بی سی اردو</copyright-holder>
		</publication>
		<num-words>326</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پاک فضائیہ کا تربیتی طیارہ ایف ٹی- 7 گر کر تباہ ہونے سے خاتون فلائنگ آفیسر مریم مختیار جاں بحق ہو گئیں.</p>
			<p>پی اے ایف ترجمان کی جانب سے جاری کیے گئے بیان کے مطابق میانوالی کے قریب کندیاں میں فضائیہ کے ایف ٹی- 7 طیارے کو معمول کی پرواز کے دوران حادثہ پیش آیا، جس کے نتیجے میں خاتون پائلٹ مریم مختیار جاں بحق ہو گئیں.</p>
			<p>پی اے ایف ترجمان کے مطابق اسکواڈرن لیڈر ثاقب عباسی اور فلائنگ آفیسر مریم مختیار معمول کے آپریشنل ٹریننگ مشن پر تھے کہ مشن کے بالکل آخری لمحات میں طیارے میں فنی خرابی پیدا ہو گئی۔</p>
			<p>دونوں پائلٹس نے طیارے اور زمینی آبادی کو بچانے کی کوشش کرتے ہوئے طیارے سے چھلانگ لگا دی، جبکہ طیارہ میانوالی کے قریب کندیاں کے علاقے میں گر کر تباہ ہو گیا۔</p>
			<p>ترجمان کے مطابق اسکواڈرن لیڈر ثاقب عباسی کو معمولی چوٹیں آئیں جبکہ فلائنگ آفیسر مریم مختیار جان کی بازی ہار گئیں، وہ شہادت کے درجے پر فائز ہونے والی پاکستان ایئرفورس کی پہلی خاتون پائلٹ ہیں۔</p>
			<p>24 سالہ مریم مختیار کا تعلق کراچی سے تھا اور انھیں پاکستان ایئرفورس میں بطور کمیشنڈ آفیسر شمولیت اختیار کیے ہوئے 2 برس سے زائد کا عرصہ ہو گیا تھا۔</p>
			<p>گذشتہ برس برطانوی نشریاتی ادارے بی بی سی کو دیئے گئے انٹرویو میں مریم مختیار کا کہنا تھا کہ "جو پروفیشن انھوں نے اختیار کیا، اس پر ان کے والدین کچھ پریشان تھے لیکن وہ جانتے تھے کہ یہ ان کا شوق ہے، اسی لیے انھوں نے ان کا ساتھ دیا۔"</p>
			<p>ان کا یہ بھی کہنا تھا کہ "وہ بہت فخر محسوس کرتی ہیں کہ وہ پاکستان ایئرفورس کا حصہ ہیں۔"</p>
			<heading>
				<heading>مریم مختار کے بھائی کہتے ہیں ، مریم سے اچھی بہن نہیں ہو سکتی تھی ۔</heading>
				<heading>مریم مختار کی والدہ کہتی ہیں کہ انہوں نے ہمیشہ اپنی بیٹی کو بہادری اور شیر کی طرح موت کی نصیحت کی ہے ۔ ان کا کہنا ہے کہ بیٹی نے شہادت کا منصب حاصل کر کے ان کے دودھ کی لاج رکھی ہے ۔</heading>
			</heading>
		</section>
	</body>
</document>
