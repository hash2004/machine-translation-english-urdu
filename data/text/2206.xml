<document>
	<meta>
		<title>آئی ایم کراچی ڈے 2016: کراچی اہمیت رکھتا ہے!</title>
		<author>
			<name>کوکب جہاں</name>
			<gender>Female</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/20972/</link>
			<copyright-holder>آئی بی سی اردو</copyright-holder>
		</publication>
		<num-words>516</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>آئی ایم کراچی کے تحت دوسرے سالانہ آئی ایم کراچی ڈے کی تقریب 26 مارچ کو فریر ہال میں منعقد کی گئی جس میں شہر کے مقامی ہیروز کو  ان کی خدمات کے صلہ میں ایوارڈ تقسیم  کئے گئے۔</p>
			<p>آئی ایم کراچی ایوارڈ شہریوں کی شبانہ روز خدمات کے اعتراف میں دیا جاتا ہے۔ آئی ایم کراچی نے وژن، تصور، امید، فخر اور ہمت کا پرچار کرنے والے شہریوں کو ایوارڈ کا مستحق قرار دیا۔</p>
			<p>آئی ایم کراچی کی  تحریک کا مقصد کراچی کے حوالے سے شہریوں کا فخر اور حس ملکیت کو اجاگر کرنا ہے، اور عوامی مقامات کو کھیلوں، فن، ثقافتی  سرگرمیوں اور باہمی رابطے کی مدد سے دوبارہ آباد کرنا ہے۔</p>
			<p>کراچی کی معروف شخصیات دیپک پروانی اور عطیہ خان نے آئی ایم کراچی ڈے کی تقریبات کی میزبانی کے فرائض انجام دئے۔</p>
			<p>ایوارڈ کی تقریب میں نوجوانانِ کراچی نے  جدید موسیقی آلات پر ملی نغموں  کی دھنیں بجا کر خوب داد سمیٹی۔ معروف گلوکار سارہ حیدر، زوئی ویکاجی، اور دیگر لوک فنکار بھی محفلِ موسیقی کا حصہ تھے۔</p>
			<p>آئی ایم کراچی ڈے کے حوالے سے صدر آئی ایم کراچی جناب جمیل یوسف کا کہنا تھا کہ یہ  دن شہر کی عظمت و شجاعت کا جشن ہے۔ انہوں نے اس بات کا بھی اعلان کیا کہ ایوارڈز کی تقسیم کا سلسلہ سال بھر جاری رہے گا۔</p>
			<p>تقریب میں آئی ایم کراچی کے نائب صدر جناب امین ہاشوانی نے اگلے ماہ آئی ایم کراچی اسپورٹس فیسٹیول منعقد کروانے کا اعلان کیا۔</p>
			<p>آئی ایم کراچی کی بانی رکن محترمہ رومانہ حسین نے  دیوارِ امن کی تحریک کے ایک نئے سلسلہ کے آغاز کا اعلان کیا۔ دیوار امن تحریک کے زیر اثر شہر بھر میں دیواروں پر لکھے نفرت انگیز جملوں کو مٹا کر ان کی جگہ خوشنما پینٹنگ بنانے کا کام گزشتہ ایک سال سے جاری ہے۔</p>
			<p>کمشنر کراچی جناب آصف حیدر شاہ نے شہریوں کے جذبہ کو سراہا اور کہا کہ اگر کراچی کے شہری متحد ہو جائیں تو نہ صرف کراچی اور سندھ بلکہ پورے پاکستان کے امن اور ترقی کے ضامن ثابت ہوں گے۔</p>
			<p>تقریب میں  شہر بھر سے  مختلف کاروبارِ زندگی سے تعلق رکھنے والے شہریوں کے ساتھ ساتھ ادبی و علمی شخصیات، کارباری شخصیات، اور شوبز کی معروف شخصیات نے شرکت کر کے شہر اور اس شہر کے لئے کام کرنے والوں سے محبت کا اظہار کیا۔</p>
			<p>آئی ایم کراچی ایوارڈز شہر کی ممتاز شخصیات سے تقسیم کرائے گئے جن میں رونق لکھانی، زبیدہ مصطفی، طلعت حسین،  اور عشرت حسین کے نام شامل ہیں۔</p>
			<p>تقریب کا اختتام  'کراچی اہمیت رکھتا ہے'  کے عنوان سے ہفت روزہ تحریک کے اعلان سے کیا گیا۔ اس تحریک کا مقصد  شہر کے لئے کام کرنے کے جذبہ کو مزید اجاگر کرنا ہے۔  اس تحریک کے زیر اثر  آئی ایم کراچی کے رضا کاروں شہر بھر میں تیس سے زائد ورکشاپس، آرٹ پراجیکٹ،  آگاہی مہم اور دیگر سماجی سرگرمیاں  منعقد کر چکے ہیں جن کی مدد سے شہر کا معاشی اور معاشرتی نقشہ بہتر کیا جا سکتا ہے۔</p>
			<p>تقریب کے انتظامی امور  پولارِس نامی ادارے نے سر انجام دئے جبکہ آئی ایم کراچی کا سوشل میڈیا اور اشاعت عامہ  مائنڈ میپ کمیونیکیشن کی زیر نگرانی تھا۔</p>
		</section>
	</body>
</document>
