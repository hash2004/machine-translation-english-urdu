<document>
	<meta>
		<title>پیر کو حکومت کی جانب سے بڑے فیصلے متوقع</title>
		<author>
			<name>آئی بی سی اُردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/25955/</link>
			<copyright-holder>آئی بی سی اردو</copyright-holder>
		</publication>
		<num-words>227</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>اسلام آباد: سیاستدانوں پر کرپشن کے الزامات سے چھٹکارے کے لئے حکومت کی جانب سے بڑے فیصلوں کا اعلان متوقع ہے، اپوزیشن کی مشاورت سے مستقل بنیادوں پر نیا احتساب کمیشن بنے گا۔</p>
			<p>وزیر اعظم پیر کو قومی اسمبلی میں خطاب کے دوران اعلان کریں گے۔</p>
			<p>پاناما لیکس کے ہنگامے اور سیاستدانوں پر کرپشن کے الزامات کے تناظر میں حکومت کی جانب سے بڑے فیصلے متوقع ہیں ۔</p>
			<p>ذرائع کے مطابق حکومت اور اپوزیشن دو نوں میں موجود ایسے عناصر جو ملک میں کسی بھی قسم کی لوٹ مار کرنے میں ملوث ہیں کا کڑا احتساب کا فیصلہ کر لیا گیا ہے اور یہ احتساب یکساں بنیادوں پر ہوگا ۔</p>
			<p>ذرائع کے مطابق احتساب کا عمل دو مراحل میں طے کیا جائے گا۔ پہلے مرحلے میں نئے ٹی او آرز طے کر کے پاناما لیکس کی تحقیقات کرائی جائیں گی۔</p>
			<p>دوسرے مرحلے میں کرپٹ سیاستدانوں کے خلاف کارروائی کیلئے مستقل بنیادوں پر احتساب کمیشن بنایا جائے گا جس کے لئے اپوزیشن کے ساتھ مل کر قانون سازی کی جائے گی۔ احتساب کمیشن کے فیصلوں پر فوری من و عن عمل دراآمد ہوگا۔</p>
			<p>مستقبل میں ایسے عناصر پارلیمنٹ کا حصہ نہیں بن سکیں گے۔</p>
			<p>اس حوالے سے حکومت نے اپنے قانونی مشیروں سے مشاورت مکمل کر لی ہے۔</p>
			<p>وزیر اعظم نواز شریف کی جانب سے ان اقدامات کا اعلان پیر کے روز قومی اسمبلی میں خطاب کے دوران متوقع ہے۔</p>
		</section>
	</body>
</document>
