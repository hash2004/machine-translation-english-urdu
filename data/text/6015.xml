<document>
	<meta>
		<title>بجو کی حلت</title>
		<author>
			<name>ساجد حمید</name>
		</author>
		<publication>
			<name>Mahnama Ishraq January 2007</name>
			<year>2007</year>
			<city>Lahore</city>
			<link>http://www.javedahmedghamidi.org/#!/ishraq/5adb7342b7dd1138372dba49?articleId=5adb745ab7dd1138372dd8c2</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<blockquote>
				<annotation lang="ar"><p>ان عبد الرحمٰن بن عبد اللّٰہ بن ابی عمار قال: سالت جابر بن عبد اللّٰہ عن الضبع أصید؟ ہو قال نعم.</p></annotation>
				<annotation lang="ar"><p> قلت: آکلہا؟ قال: نعم.</p></annotation>
				<annotation lang="ar"><p> قلت: أشیء سمعت من رسول اللّٰہ صلی اللّٰہ علیہ وسلم؟ قال: نعم.۱ </p></annotation>
				<p>”عبد الرحمن بن عبداللہ کہتے ہیں: میں نے جابر بن عبد اللہ رضی اللہ عنہ سے ’ضبع‘ کے بارے میں پوچھا کہ کیا یہ انسانی شکار ہے؟ انھوں نے کہا: ہاں۔</p>
				<p>میں نے کہا: کیا میں اسے کھا سکتا ہوں؟ انھوں نے کہا: ہاں۔</p>
				<p>میں نے کہا: کوئی بات (اس سے متعلق) آپ نے نبی صلی اللہ علیہ وسلم سے سنی تھی؟ انھوں نے کہا: ہاں۔“ ۱</p>
			</blockquote>
			<heading>ترجمے کے حواشی</heading>
			<p>۱۔ اس روایت میں <annotation lang="ar">’الضبع‘</annotation> کا لفظ آیا ہے۔ جس کا اردو میں متبادل عام طور پر اہل لغت نے بجو بتایا ہے۔ لیکن اس سے مراد لگڑ بھگڑ ہے۔ بہرحال بجو ہو یا لگڑ بھگڑ، ہمارے خیال میں دونوں کا حکم ایک ہو گا۔</p>
			<p>اس روایت میں <annotation lang="ar">’ضبع‘</annotation> کھانے کو جائز قرار دیا گیا ہے۔ قرآن مجید نے انعام کی قسم کے چوپائے حلال کیے ہیں اور غیر انعام کی قسم کے جانور حلال نہیں کیے۔ جبکہ <annotation lang="ar">’ضبع‘</annotation> ایساجانور نہیں ہے، جسے انعام کے تحت رکھ کر حلال قرار دیا جا سکے، اس لیے کہ یہ گوشت خور ہے۔ یہ روایت سنداً صحیح ہے، مگر قرآن مجید کی صریح آیت کے خلاف ہے کہ <annotation lang="ar">’احلت لکم بہیمۃ الأنعام‘</annotation> (مائدہ ۵: ۱) ”تمھارے لیے چوپائے کی قسم کے جانور حلال کیے گئے ہیں“۔ <annotation lang="ar">’ضبع‘</annotation> کو <annotation lang="ar">’ضب‘</annotation> یعنی گوہ کی طرح قرار نہیں دیا جا سکتا، اس لیے کہ گوہ کو انعام اور غیر انعام کی قسم میں داخل کرنے میں اختلاف ممکن ہے۔ اس لیے نبی صلی اللہ علیہ وسلم نے اصلاً اس میں خاموشی اختیار کی ہے اور اسے انسانی فطرت پر چھوڑ دیا ہے، جبکہ <annotation lang="ar">’ضبع‘</annotation> کا تعین کرنا آسان ہے۔ اس لیے کہ یہ گوشت خور ہے، اور اس کا اصلاً انحصار گوشت پر ہوتا ہے۔ غالباً راویوں کو <annotation lang="ar">’ضب‘</annotation> کے سننے میں غلطی لگی ہے اور انھوں نے اسے ’ضبع‘ گمان کر لیا ہے، اور یہ غلطی شایدعربی اور غیرعربی لہجہ میں عدم ممارست کی وجہ سے ہوئی ہوگی۔</p>
			<p>دوسرے اس بات کا امکان ہے کہ سیدنا جابر ہی کی محرم کے بارے میں ایک روایت یہ شکل اختیار کر گئی ہو، وہ روایت یہ ہے:</p>
			<blockquote>
				<p><annotation lang="ar">عن جابر بن عبد اللّٰہ قال: سالت رسول اللّٰہ صلی اللّٰہ علیہ وسلم عن الضبع فقال ہو صید ویجعل فیہ کبش اذا صادہ المحرم.</annotation>(سنن ابی داؤد)</p>
				<p>”جابر بن عبد اللہ سے روایت ہے، وہ کہتے ہیں کہ میں نے نبی صلی اللہ علیہ وسلم سے بجو (یا لگڑ بھگڑ) کے بارے میں پوچھا، آپ نے فرمایا: وہ <annotation lang="ar">’صید‘</annotation> کے حکم کے تحت آئے گا، اور آپ نے کفارہ میں مینڈھا کو متبادل قرار دیا، جب محرم اسے شکار کرے۔“</p>
			</blockquote>
			<p>اس روایت سے یہ مطلب لیا جا سکتا ہے کہ یہ جانورہماری غذا بن سکتا ہے۔ لیکن ہمارے خیال میں یہ روایت صرف اتنا بتا رہی ہے کہ محرم اگر اس کو مار بیٹھے تو اسے <annotation lang="ar">’فواسق‘</annotation> کے بجائے <annotation lang="ar">’صید‘</annotation> والے حکم کے تحت لیا جائے گا، مزید یہ کہ آپ نے اس کا متبادل جانور بھی متعین کرنے میں ہماری مدد کی ہے۔ اب سوال پیدا ہوتا ہے کہ اگر یہ کھائے جانے والا جانور نہیں ہے، تو پھر آپ نے اس کا کفارہ کیوں مقرر کیا، کیونکہ موذی جانوروں میں تو کفارہ نہیں ہوتا۔ نبی صلی اللہ علیہ وسلم نے <annotation lang="ar">’فواسق‘</annotation> (موذی جانوروں) کے مارنے کی اجازت محرم کو اس صورت میں دی تھی کہ وہ اس کے لیے اذیت یا نقصان کا سبب بن جائے۔ یہ اس کے لیے جائز نہیں ہے کہ جس درندے کو دیکھے مار ڈالے۔ اسے مارنے کی اجازت اسی وقت ہے جب وہ اس کے درپے ہو جائے۔ اس لیے اگر محرم اسے حالت امن میں مارے تو اسے کفارہ ادا کرناہو گا۔</p>
			<p>سیدنا جابر کی ان روایتوں میں دو سوال کیے گئے ہیں: ایک یہ کہ کیا ہم انھیں کھاسکتے ہیں۔ اور دوسرے یہ کہ کیا یہ <annotation lang="ar">’صید‘</annotation> ہیں؟ یہ سوال بتا رہے ہیں کہ <annotation lang="ar">’صید‘</annotation> کے معنی کھانے والے جانور کے نہیں ہیں۔ بلکہ اس سے مراد وہی ہے کہ آیا یہ محرم کے لیے <annotation lang="ar">’صید‘</annotation> کے حکم میں ہیں یا <annotation lang="ar">’فواسق‘</annotation> کے حکم میں۔ یعنی ان کے مارنے پر محرم کے لیے کفارہ ہے یا نہیں۔ اور غالباً یہی سوال تھا جو بعد میں کھانے کا سوال بن گیا۔ متن کے حواشی میں ہم اس سے متعلق نکات کی طرف اشارہ کریں گے۔ ہماری اس بات کہ عبد الرحمن نے جابر بن عبد اللہ سے صرف <annotation lang="ar">’صید‘</annotation> ہی سے متعلق سوال کیا، کی تائید ان روایتوں سے ہوتی ہے، جن میں مینڈھے کو اس کا بدل قرار دیا گیا ہے۔ یہ روایت عبد اللہ بن جابر ہی سے ہے اور اس میں سائل بھی یہی عبدالرحمن ہی ہیں۔</p>
			<p>فقہاکے مابین <annotation lang="ar">’ضبع‘</annotation> کی حرمت میں اختلاف ہے۔ جنھوں نے قرآن پر اپنی رائے کی بنیاد رکھی، انھوں نے اسے <annotation lang="ar">’سباع‘</annotation> یعنی غیر انعام ہونے کی وجہ سے حرام سمجھا اور جنھوں نے روایت پر اپنی رائے کی بنیاد رکھی انھوں نے اسے حلال قرار دیا۔</p>
			<heading>متن کے حواشی</heading>
			<p>۱۔ یہ روایت اصلاً ابن ماجہ، رقم ۳۲۳۶ سے لی گئی ہے۔ اس کے علاہ کم و بیش انھی الفاظ کے ساتھ یہ درج ذیل کتب میں بھی آئی ہے: السنن الکبریٰ، رقم ۴۸۳۵، ۳۸۱۹؛ صحیح ابن خزیمہ، رقم ۲۶۴۵؛ صحیح ابن حبان، رقم ۹۳۶۵؛ مسند ابی یعلیٰ، رقم ۲۱۲۷؛ سنن البیہقی، رقم ۹۶۵۳، ۱۹۱۶۷؛ مسند احمد، رقم ۱۴۱۹۸، ۱۴۴۶۵، ۱۴۴۸۹؛ دارمی، رقم ۱۹۴۲؛ ترمذی، رقم ۸۵۱، ۱۷۹۱؛ النسائی، رقم ۲۸۳۶، ۴۳۲۳؛ مصنف عبد الرزاق، رقم ۸۶۸۱، ۸۶۸۲۔</p>
			<p>صحیح ابن خزیمہ، رقم ۲۶۴۵میں عبد الرحمن اور جابر بن عبد اللہ کی ملاقات کا ذکر بھی ہے: <annotation lang="ar">’لقیت جابر بن عبد اللّٰہ، فسألتہ عن الضبع أنأکلہا، قال نعم‘</annotation> (میں جابر بن عبد اللہ سے ملا، تو میں نے ان سے بجو (یا لگڑبھگڑ) کے بارے میں پوچھا کہ اسے ہم کھا سکتے ہیں؟ انھوں نے کہا: ہاں)۔</p>
			<p>السنن الکبریٰ، رقم ۴۸۳۵ میں <annotation lang="ar">’أصید‘</annotation> (کیا بجوشکار ہے؟) والے سوال سے پہلے، عبد الرحمن بن ابی عمارکا سوال اور جابر رضی اللہ عنہ کا جواب اس طرح نقل ہوا ہے: <annotation lang="ar">’سألت جابر بن عبد اللّٰہ عن الضبع فأمرنی بأکلہا‘</annotation> (میں نے جابر بن عبد اللہ سے گوہ کے بارے میں پوچھا، تو انھوں نے اس کے کھانے کو کہا)۔ مصنف عبدالرزاق، رقم ۸۶۸۱ میں سوال جواب یوں نقل ہوا ہے: <annotation lang="ar">’سألت جابر بن عبد اللّٰہ عن الضبع. فقال: حلال‘</annotation> (میں نے جابر بن عبداللہ سے بجو کے بارے میں پوچھا: انھوں نے کہا: حلال ہے)۔</p>
			<p><annotation lang="ar">’قلت</annotation>: <annotation lang="ar">آکلہا </annotation>؟‘ (میں نے کہا: کیا میں اسے کھالوں؟) کی جگہ صحیح ابن خزیمہ، رقم ۲۶۴۵ میں <annotation lang="ar">’آنأکلہا‘</annotation> (کیا ہم اسے کھا لیں؟) کے الفاظ ہیں۔ صحیح ابن حبان، رقم ۳۹۶۵ میں الفاظ یوں ہیں: <annotation lang="ar">’سألت عن الضبع أ آکلہ قال: نعم‘</annotation> (میں نے بجو کے بارے میں پوچھا: کیا میں اسے کھالوں بولے، ہاں)۔ مسند ابی یعلیٰ رقم ۲۱۲۷ میں سوال یوں ہے: <annotation lang="ar">’سألت جابر بن عبد اللّٰہ أیؤکل الضبع قال نعم قلت أصید ہو، قال نعم‘</annotation> (میں نے جابر رضی اللہ عنہ سے پوچھا، کیا بجو کھایا جاتا ہے؟ انھوں نے کہا: ہاں، میں نے کہا: کیا یہ ہمارا شکار ہے، انھوں نے کہا: ہاں)۔ سنن البیہقی الکبریٰ، رقم ۱۹۱۶۷میں الفاظ یوں ہیں: <annotation lang="ar">’أآکل الضبع؟ قال: نعم قلت: أصید ہی؟ قال: نعم‘</annotation> (میں نے کہا: میں بجو کھالوں؟ انھوں نے کہا: ہاں، میں نے کہا کیا یہ شکار ہے؟ انھوں نے کہا: ہاں) ترمذی، رقم ۸۵۱، ۱۷۹۱ میں یہ سوال یوں ہے: <annotation lang="ar">’قلت لجابر الضبع أصید ہی؟ قال نعم، قلت آکلہا؟ قال: نعم‘</annotation> (میں نے جابر سے کہا: بجو، کیا یہ شکار ہے؟ انھوں نے کہا: ہاں، میں نے کہا: میں اسے کھالوں؟ انھوں نے کہا: ہاں)۔</p>
			<p>کچھ روایتوں مثلاً صحیح ابن خزیمہ، رقم ۲۶۴۵؛ صحیح ابن حبان، رقم ۳۹۶۵؛ مسند ابی یعلیٰ، رقم ۲۱۲۷ وغیرہ میں کھانے سے متعلق سوال پہلے اور <annotation lang="ar">’صید‘</annotation> ہونے کا سوال بعد میں ہے۔ ابن حبان کے الفاظ یوں ہیں: <annotation lang="ar">’سالت عن الضبع أآکلہ قال نعم یعنی فقلت أصید ہو قال نعم فقلت عن رسول اللّٰہ صلی اللّٰہ علیہ وسلم قال نعم‘</annotation> (میں نے بجو کے بارے میں پوچھا: کیا میں اسے کھا سکتا ہوں؟ انھوں نے کہا، ہاں۔ یعنی میں نے پوچھا تھا کہ آیا یہ شکار ہے؟ انھوں نے کہا ہاں۔ میں نے پوچھا: یہ بات نبی صلی اللہ علیہ وسلم کی طرف سے ہے بولے: ہاں)۔ اس روایت کے الفا ظ یعنی <annotation lang="ar">’فقلت‘</annotation> سے معلوم ہوتا ہے کہ سوال صرف <annotation lang="ar">’صید‘</annotation> ہونے یا نہ ہونے ہی کا کیا گیا، مگر اس سے کھانے کا مفہوم مراد لیا گیا ہے۔ یہ بات بھی علم میں رہے کہ محرم کے بجو مارنے سے متعلق یہ روایت سیدنا جابر ہی سے ہے اور اس میں سائل بھی یہی عبد الرحمن بن عبداللہ بن ابی عمار ہی ہیں۔</p>
			<p><annotation lang="ar">’أشیء سمعت من رسول اللّٰہ صلی اللّٰہ علیہ وسلم؟ قال: نعم‘</annotation> (کوئی بات آپ نے نبی صلی اللہ علیہ وسلم سے سنی تھی؟ انھوں نے کہا: ہاں۔ ) کی جگہ صحیح ابن حبان، رقم ۳۹۶۵ اور مسند احمد، رقم ۱۴۱۹۸ میں محض اتنے الفاظ ہیں: <annotation lang="ar">’فقلت عن رسول اللّٰہ صلی اللّٰہ علیہ وسلم قال نعم‘</annotation> (میں نے پوچھا: یہ بات نبی صلی اللہ علیہ وسلم کی طرف سے ہے؟ بولے: ہاں)۔ سنن الکبریٰ، رقم ۴۸۳۵، ۳۸۱۹؛ النسائی، رقم ۲۸۳۶، ۴۳۲۳ میں الفاظ یوں ہیں: <annotation lang="ar">’أسمعتہ من رسول اللّٰہ‘</annotation> (کیا ایسا آپ نے نبی صلی اللہ علیہ وسلم سے سنا تھا)۔ مسند ابی یعلیٰ میں الفاظ یوں ہیں: <annotation lang="ar">’قلت: سمعت ذلک من رسول اللّٰہ صلی اللّٰہ علیہ وسلم‘</annotation> (میں نے کہا: یہ بات آپ نے نبی صلی اللہ علیہ وسلم سے سنی تھی؟)۔ سنن بیہقی، رقم ۱۹۱۶۷ میں <annotation lang="ar">’سمعت‘</annotation> سے پہلے حرف استفہام بھی ہے یعنی <annotation lang="ar">’قلت: أسمعت ذلک من رسول اللّٰہ صلی اللّٰہ علیہ وسلم‘</annotation> (میں نے کہا: کیا یہ بات آپ نے نبی صلی اللہ علیہ وسلم سے سنی تھی؟)۔ مسند احمد، رقم ۱۴۴۶۵، ۱۴۴۸۹ کے الفاظ یوں ہیں: <annotation lang="ar">’قلت: أسمعت ذاک من نبی اللّٰہ صلی اللّٰہ علیہ وسلم‘</annotation> (میں نے کہا: کیا یہ بات آپ نے اللہ کے نبی صلی اللہ علیہ وسلم سے سنی تھی؟)۔ ترمذی، رقم ۸۵۱، ۱۷۹۱ میں الفاظ یوں ہیں: <annotation lang="ar">’قلت: أقالہ رسول اللّٰہ صلی اللّٰہ علیہ وسلم‘</annotation> (میں نے کہا: کیا یہ بات رسول اللہ صلی اللہ علیہ وسلم نے کہی تھی)۔</p>
		</section>
	</body>
</document>