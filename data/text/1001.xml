<document>
	<meta>
		<title>محمد عامر کیویز کے شکار کیلئے تیار</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/14500/</link>
			<copyright-holder>آئی بی سی اردو</copyright-holder>
		</publication>
		<num-words>427</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>فاسٹ بولر محمد عامر کی انٹرنیشنل کرکٹ میں واپسی کی راہ میں حائل آخری رکاوٹ بھی دور ہو گئی اور وہ کیویز کے شکار کیلئے پرتیار ہیں، انہیں نیوزی لینڈ کا ویزہ جاری کرنے کی منظوری دے دی گئی وہ قومی ٹیم کے ہمراہ نیوزی لینڈ جائیں گے ۔</p>
			<p>نیوزی لینڈ کے ایک اخبار کے مطابق محمد عامر کو ویزہ جاری کر دیا گیا ہے ، اب وہ پاکستان ٹیم کے ہمراہ نیوزی لینڈ میں داخل ہو سکیں گے ۔</p>
			<p>اخبار کا کہنا ہے کہ نیوزی لینڈ امیگریشن حکام نے تصدیق کی ہے محمد عامر کو نیوزی لینڈ میں داخل ہونے کے لیے وزٹ ویزہ جاری کیا گیا ہے ۔ تاہم پی سی بی کے ذرائع کا کہنا ہے کہ محمد عامر کے ویزے کے لیے درخواست چونکہ ابو ظہبی میں نیوزی لینڈسفارت خانے میں جمع ہوئی ہے اس لیے ابو ظہبی میں دفاتر کھلنے کے بعد ہی اس حوالے سے کچھ علم ہو سکے گا ۔</p>
			<p>پاکستان کرکٹ بورڈ نے محمد عامر اور اپنے قانونی مشیروں سے مل کر ان کےویزے کے لیے ایک مضبوط کیس تیار کیا تھا، پھر ایک روز پہلےنیوزی لینڈ سفارت خانے نے پی سی بی کو باضابطہ طور پر محمد عامر کے ویزے کے لیے آن لائن درخواست جمع کرانے کو کہا تھا۔محمدعامرنیوزی لینڈ کا دورہ کرنےوالی قومی ون ڈےاورٹی ٹوئینٹی ٹیم کا حصہ ہیں۔</p>
			<p>محمد عامر ان تین کھلاڑیوں میں شامل تھے ، جنہیں 2010 میں اسپاٹ فکسنگ کی وجہ سے پانچ سالہ پابند کا سامنا کرنا پڑا، 1992 میں گجر خان میں پیدا ہونے والے محمد عامر نے 2009 میں سری لنکا کے خلاف اسی کی سرزمین پر انٹرنیشنل کیریئر کا آغاز کیا،اور پھر دیکھتے ہی دیکھتے سب کی آنکھوں کا تارہ بن گئے۔</p>
			<p>محمد عامر نے صرف ایک سال میں وہ کارنامے انجام دیئے کہ سب دنگ رہ گئے، وہ 50 وکٹیں لینے والے سب سے کم عمر کھلاڑی ہیں۔</p>
			<p>شاید پھر اس ابھرتے ستارے کونظر لگ گئی اور 2010 میں پاکستان ٹیم کے دورہ انگلینڈ کے دوران انگلش جریدے کی رپورٹ نے دنیائے کرکٹ میں تہلکہ مچادیا، رپورٹ کے مطابق لارڈز میں ہونے والے پاک انگلینڈ ٹیسٹ میں محمد عامر کی نوبالز پہلے سے طے شدہ تھیں ۔</p>
			<p>آئی سی سی نے محمد عامر کے ساتھ محمد آصف اور کپتان سلمان بٹ پر کرکٹ کے دروازے پانچ سال کے لیے بند کر دیئے ، تینوں کھلاڑیوں کو کرکٹ کرپشن کی وجہ سے انگلینڈ میں جیل کی ہوا بھی کھانا پڑی۔</p>
			<p>پانچ سالہ پابندی مکمل ہونے کے بعد محمد عامر پر تو انٹرنیشنل کرکٹ کے دورازے کھل رہے ہیں البتہ آصف اور سلمان کو ابھی کتنا انتظار کرنا ہے اس کا پتا نہیں</p>
		</section>
	</body>
</document>
