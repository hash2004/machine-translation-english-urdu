<document>
	<meta>
		<title>اِن کاونٹر</title>
		<author>
			<name>فرحان احمدخان</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/21179/</link>
			<copyright-holder>آئی بی سی اردو</copyright-holder>
		</publication>
		<num-words>305</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>شام کے 4 بجے ہیں</p>
			<p>کرائم رپورٹر کے موبائل کی گھنٹی بجتی ہے</p>
			<p>"ہیلو۔۔۔۔۔ ! جی کون؟"</p>
			<p>"میں ایس ۔ایچ ۔ او شمشان بول رہا ہوں"</p>
			<p>"اوہ ہو جناب آپ ! کیا حال ہیں ؟ کیسے یاد فرمایا آج حضور نے؟"</p>
			<p>"یار! خبر دینی تھی ایک ۔۔۔۔۔ "</p>
			<p>"جی جی فرمائیے آپ"</p>
			<p>"آج شام ٹھیک 7 بجے ایک پولیس مقابلہ ہو گا جس میں دو انتہائی خطرناک دہشت گرد مارے جائیں گے "</p>
			<p>"او کے جناب چار کالمی لگوا دوں گا ۔ ۔ ۔ بے فکر رہیں "</p>
			<p>"اچھاایک منٹ سنیئے ذرا ۔ ۔ ۔ "</p>
			<p>"جی جی کہیے"</p>
			<p>"خبر تو ابھی بنا لیں لیکن فائل کرنے سے پہلے میری اگلی کال کا انتظار کریں"</p>
			<p>"او ۔کے جناب! جیسے آپ کا حکم ہے ویسے ہی ہو گا اور ہاں ۔ ۔ ۔ اچھا ذرا فٹ سی تصویریں بھی بنوا لیجیے گا ۔ خبر ذرا اچھی ہو جاتی ہے ناں "</p>
			<p>"اب دیکھیں وہ پچھلی بار والی فوٹو میں تو دہشت گردوں کی ہتھکڑی لگی لاشیں تھیں ۔ اس طرح تو کوئی نہیں یقین کرتا ناں "</p>
			<p>"جی وہ سالے سٹینو کی غلطی تھی ۔ اب کی بار تصویریں دیکھ کر آپ کا دل خوش ہو جائے گا"</p>
			<p>شام سات بج کر سات منٹ پر ایک بار پھر کرائم رپورٹر کے موبائل فون کی گھنٹی بجتی ہے ۔</p>
			<p>"ہیلو! جی سر جی؟ ہو گیا کام؟"</p>
			<p>"جی ہو گیا کام تمام ۔خبر بھجوا دیجیے ۔تصویریں واٹس ایپ کرا دی ہیں ۔"</p>
			<p>"اور ہاں سنیے ۔میری تصویر وہی والی جو آپ کے پاس محفوظ ہے لازمی خبر کے ساتھ لگنی چاہیے"</p>
			<p>"بے فکر رہیں جناب ۔کل خبر دیکھ کر آپ جھوم اٹھیں گے ۔"</p>
			<p>" ھا ھا اللہ حافظ "</p>
			<p>"خدا حافظ "</p>
			<p>فون ایک طرف رکھ کر کرائم رپورٹر سگریٹ کالمبا سا کش لگاتا ہے اور پھر اس کی انگلیاں کی بورڈ پر تھرکنے لگتی ہیں ۔</p>
		</section>
	</body>
</document>
