<document>
	<meta>
		<title>بلدیاتی انتخابات سے قبل ہی کراچی میں فائرنگ کے واقعات، 2 افراد جاں بحق، 6 زخمی</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/11662/</link>
			<copyright-holder>آئی بی سی اردو</copyright-holder>
		</publication>
		<num-words>199</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>بلدیاتی انتخابات سے قبل ہی شہر میں امن وامان کی صورتحال خراب ہونا شروع ہو گئی جس میں مختلف علاقوں میں فائرنگ کے واقعات میں 2 افراد جاں بحق اور 6 زخمی ہو گئے۔</p>
			<p>کراچی میں بلدیاتی انتخابات کے موقع پر شہر بھر میں سخت سیکیورٹی انتظامات کیے گئے ہیں تاہم انتخابات سے قبل ہی امن دشمن شہر میں خوف و ہراس کی فضا پھیلانا شروع ہو گئے جس میں آج ہونے والے فائرنگ کے پے درپے واقعات میں اب تک 2 افراد جاں بحق اور 6 زخمی ہو گئے ہیں۔</p>
			<p>فائرنگ کا پہلا واقعہ لیاقت آباد کے سی ون ایریا میں پیش آیا جہاں نامعلوم مسلح افراد کی فائرنگ کی زد میں آخر 2 افراد زخمی ہو گئے جنہیں ریسکیو اہلکاروں نے فوری طور پر اسپتال منتقل کر دیا تاہم وہ زخموں کی تاب نہ لاتے ہوئے دم توڑ گئے۔ ایس ایس پی سینٹرل کے مطابق فائرنگ کا واقعہ ذاتی دشمنی کا نتیجہ ہے۔</p>
			<p>فائرنگ کا دوسرا واقعے لانڈھی میں منزل پمپ پر پیش آیا جس میں 2 افراد زخمی ہو گئے جب کہ شاہ لطیف ٹاؤن اور شیر شاہ میں بھی نامعلوم مسلح افراد کی فائرنگ سے 2 ، 2 افراد زخمی ہو گئے جنہیں فوری طبی امداد کے لیے قریبی اسپتال منتقل کر دیا گیا</p>
		</section>
	</body>
</document>
