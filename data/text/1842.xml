<document>
	<meta>
		<title>مظلوم کی آہ اور قدرت کا جوش</title>
		<author>
			<name>عبدالجبارناصر</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/18734/</link>
			<copyright-holder>آئی بی سی اردو</copyright-holder>
		</publication>
		<num-words>986</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>بعض اوقات انسان سوچتا کچھ اور ہوتا ہے کچھ، سوچ مثبت ہوتونتیجہ بھی مبثت ہوتااورسوچ منفی ہو تو پھر قدرت کا انتقام بھی خوفناک ۔بعض مواقع پر انسان اپنی انا، تکبر، بغض، ہٹ دھرمی اور عناد کی وجہ سے اتنا مغرور ہوتا ہے کہ دنیا و مافیھا کا علم ہی نہیں ہوتا، اسی کو فرعونیت کہا جاتا ہے۔طاقت،عزت ، شہرت ،صحت اور دیگر قدرت کی نعمتوں کو اپنا کمال اوردائمی سمجھ کر وہ حماقت کرجاتاہے، جہاں سے نہ صرف پستی کا سفر شروع ہوتا ہے بلکہ زندگی بھر کی کمائی ہوئی عزت و شہرت لمحوں میں غارت ہو جاتی ہے اورانسان اتنی پستی میں گرتا ہے کہ پھر دیکھتا ہی رہتا ہے ۔پستی میں اپنے کئے پر پچھتاتاتوہے مگر اس وقت تک بہت ہی دیر ہو چکی ہوتی ہے۔اسی طرح کی صورتحال کا سامنا گلگت بلتستان میں 4 مارچ 2016ء کو اس وقت گلگت بلتستان پولیس افیسرراجی رحمت صاحب کو بھی ہے۔</p>
			<p>گلگت بلتستان کے علاقے داریل پھوگچ میں 8 جون 2015 کو گلگت بلتستان قانون سازاسمبلی کے حلقہ جی بی ایل اے 17 کے الیکشن کے موقع پرہونے والے تصادم میں متعدد افرادزخمی ہوئے ،جن میں اکثریت تحریک انصاف کے کارکن تھے اور ایک بچہ 8 سالہ زوہیب اللہ ولد جہانزیب خان اور بعض پولیس اہلکار بھی زخمی ہوئے۔ پولیس اور تحریک انصاف واقعہ کا ذمہ دار ایک دوسرے کو ٹھراتے ہیں، اس کی تحقیقات مقامی انتظامیہ نے کرنا تھی مگر افسوس کہ انتظامیہ خود فریق بن کر اس حد تک گئی کہ ان کا انتقام ان کی تذلیل کا باعث بن گیا اور 8 سالہ بچے زوہیب اللہ ولد جہانزیب خان اور 70 سالہ بزرگ حیدر ولی خان ولد مصرخان اور تحریک انصاف کے امیدوار ڈاکٹر محمد زمان خان سمیت 11 افراد کے خلاف مقدمہ درج کیا گیا۔بات یہی تک رہتی تو ٹھیک تھی کیونکہ تفتیش میں ملزمان کے پاس صفائی کا بھرپور موقع ہوتا ہے مگر یہاں تو تفتیش یا قانونی کارروائی انصاف کی بجائے انتقامی آگ بھجانے کے لئے کی جا رہی ہے تھی، انتقام کاپہلا وار اس وقت کیا گیا جب انتخابی تنازع کے عام مقدمے میں انسداد دہشت گردی ایکٹ کی دفعات شامل کی گئی اور پھر خاموشی رہی، مگر 26 فروری 2016ء کواخبارات میں گلگت بلتستان کی انسداد دہشت گردی عدالت نمبر 1 کی جانب سے ایک اشتہار جاری کیا گیا جس میں 8 سالہ زوہیب اللہ اور 70 سالہ بزرگ حیدر ولی خان سمیت تمام ملزمان کو مفروریا اشتہاری ظاہر کیا گیا(یعنی اس کا مطلب یہ ہے کہ ملزمان پولیس کو تقریباپونے 9 ماہ تک دستیاب نہ ہو سکے)اور یہ لمحہ ملزمان کے لئے انتہائی ازیتناک تھا مگر انہیں کیا خبر کہ یہی اشتہاران کے لئے قدرت کی مدد ثابت ہوگا۔اشتہارکے بعد سوشل میڈیا میں اس حقیقت کا انکشاف ہوا کہ بیشترملزمان نہ صرف اپنے گھروں میں موجود ہیں بلکہ 8 سالہ زوہیب اللہ روز اسکول جاتا ہے اور 70 سالہ بزرگ حیدر ولی خان مسجد میں نماز کے لئے جاتے ہیں۔</p>
			<p>چوتھی جماعت کے معصوم زوہیب اللہ جو خود اس واقع میں زخمی ہوا تھا کو انسداد دہشت گردی کے مقدمے کا مفرورقراردینے کے عمل نے دنیا کو ہلاکر رکھ دیااور قدرت بھی 8 سالہ زوہیب اللہ کی معصومیت اور 70 بزرگ حیدر ولی خان کی سفید ریش پر جوش میںآئی پھر وہ ہوا جس کی شاید کسی کو توقع نہیں تھی ۔میڈیا کے مطابق ملزمان نے پولیس کو خودگرفتاری پیش کی مگرپولیس نے 8 سالہ زوہیب اللہ کو گرفتار کرنے سے انکار کیا اور پھر زوہیب اللہ کا والد جہانزیب خان 4 مارچ کو اپنے اشتہاری بچے سمیت عدالت میں پہنچا اورانسداددہشت گردی کی عدالت نمبر 1 گلگت بلتستان کے انتظامی جج محترم جناب راجہ شہباز خان ملزم کی معصوم صورت دیکھ کر حیران ہوئے، جج صاحب نے پوچھا کون ہو اور کیوں آئے ہو ؟ زوہیب اللہ کے والد کہا جناب جج صاحب میں اس اشتہاری دہشت گرد کو آپ کی عدالت میں پیش کرنے آیا ہوں ۔ 26 فروری 2016ء کو آپ کی عدالت نے اس کو اشتہاری اور مفرور قرار دیا ہے پھر عدالت کے سامنے موصوف نے 26 فروری کا عدالتی اخباری اشتہار اور دیگر کاغذات رکھے ۔جج صاحب نے تفتیشی افیسر سے استفسار کیا مگر وہ تسلی بخش جواب نہ دے سکے، جج صاحب نے فوری طور پر 8 سالہ زوہیب اللہ کو باعزت بری کر دیا اور تفتیشی افیسرڈی ایس پی راجی رحمت صاحب کو عدالت میں ہی عدالت کو حقائق سے لاعلم رکھنے پر ہتھکڑیاں پہنادی اور مزید یہ کہ آئی جی گلگت بلتستان کو محکمہ جاتی کارروائی اور اشتہارات کے تمام اخراجات تفتیشی افیسر سے وصول کرنے کا حکم دے دیا۔</p>
			<p>اس وقت تفتیشی افیسرصاحب نہ صرف گلگت بلتستان اور پاکستان کے میڈیا بلکہ سوشل میڈیا میں عالمی سطح پرزیر بحث ہیں۔موصوف سمجھیں تو یہ قدرت کا انتقام اورمظلوم کی آہ کا یہ نتیجہ ہے۔ تفتیشی افیسر کے پیش نظر انتقام نہ ہوتاتو وہ غیر جانبداری سے اس کی تحقیقات کرتے اور کم از کم 8 سالہ زوہیب اللہ اور 70 سالہ بزرگ حیدر ولی خان کوشامل نہ کرتے مگرہمارانظام ہی ایساہے جہاں انصاف طاقت اور ذر کی لونڈی ہے۔ یہ کہنا غلط ہے کہ ملزمان میں 8 سالہ معصوم کی نامزدگی کا پولیس یا تفتیشی افیسر کو علم نہیں تھا۔سچ یہ ہے کہ ان علاقوں میں میلوں دور تک یہاں کے باسی نہ صرف انسانوں کو اچھی طرح جانتے ہیں بلکہ ایک دوسرے کے جانوروں کی نسلوں، رنگ، خامی و خوبی اورنشانات تک سے واقف ہوتے ہیں ۔</p>
			<p>اگرچہ بیشتر ملزمان زیر تفتیش ہیں مگراورپر کی مثالوں نے ہی ملزمان کو بے گاہ قرار دے دیا ہے اور ثابت کردیاہے کہ یہ مقدمہ صرف طاقت کا نشہ اور انتقام ہے۔امید ہے کہ زوہیب اللہ کی طرح دیگر ملزمان کو بھی انصاف ملے گا اور کوئی جرم کیا ہے تو اس کی سزا بھی ملے گی ۔جس جج نے زوہیب اللہ خان کو انصاف فراہم کیا وہ اپنے کئی اہم فیصلوں کے حوالے سے معروف ہیں ،جس میں ایم کیو ایم کے قائد الطاف حسین کو 86 سال کی سزا،جیوو جنگ گروپ کے میر شکیل الرحمان اور دیگر کے خلاف فیصلے شامل ہیں ۔ جج جناب راجہ شہباز خان بے لاگ انصاف کے حوالے سے گلگت بلتستان میں کافی اچھی شہرت رکھتے ہیں۔</p>
		</section>
	</body>
</document>
