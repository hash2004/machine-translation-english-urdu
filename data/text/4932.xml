<document>
	<meta>
		<title>لاہورایئر پورٹ پر طیارے کی کریش لینڈنگ</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/8889/</link>
			<copyright-holder>آئی بی سی اردو</copyright-holder>
		</publication>
		<num-words>175</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>لاہور کے علامہ اقبال انٹرنیشنل ایئرپورٹ پر شاہین ایئر انٹرنیشنل کے طیارے کی کریش لینڈنگ کے نتیجے میں 10 مسافر زخمی ہو گئے.</p>
			<p>ایئرپورٹ ذرائع کے مطابق شاہین ایئر کی کراچی سے لاہور جانے والی پرواز این ایل 142 میں 100 سے زائد مسافر سوار تھے.</p>
			<p>طیارے کے گیئر میں خرابی کے باعث لینڈنگ کے دوران ٹائر پھٹ گئے.</p>
			<p>ذرائع کے مطابق طیارے کے پائلٹ نے لینڈنگ گیئر میں خرابی کی اطلاع پہلے ہی ایئرپورٹ حکام کو کر دی تھی.</p>
			<p>سول ایوی ایشن ترجمان کے مطابق تمام مسافروں کو ایمرجنسی گیٹ کے ذریعے طیارے سے باہر نکال لیا گیا جبکہ زخمی مسافروں کو فوری طور پر طبی امداد فراہم کر دی گئی.</p>
			<p>سی اے اے ترجمان کے مطابق واقعے کے بعد تمام ڈومیسٹک فلائٹس موخر کر دی گئی ہیں، جن فلائٹس کو موخر کیا گیا، ان میں شاہین ایئرلائنز کی فلائٹ این ایل 143 ، پاکستان انٹرنیشنل ایئرلائنز (پی آئی اے) کی فلائٹس پی کے 303 اور پی کے 652 شامل ہیں.</p>
			<p>واقعے کے بعد سول ایوی ایشن (سی اے اے) حکام اور فائر بریگیڈ موقع پر پہنچ گئے.</p>
		</section>
	</body>
</document>
