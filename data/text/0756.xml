<document>
	<meta>
		<title>زمین دے دیں ورنہ سیکشن 4 لگا کر لے لیں گے :عمران خان کی دھمکی</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/13204/</link>
			<copyright-holder>آئی بی سی اردو</copyright-holder>
		</publication>
		<num-words>914</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پاکستان تحریک انصاف کے چیئرمین عمران خان نے رکھی کی مقامی سیلوبرادری کو دھمکی دی ہے کہ نمل کالج یونیورسٹی سے ملحقہ زمین دے دیں ، ابھی پیار سے کہہ رہے ہیں ، دے دیں تواچھاہے ، ورنہ کل تحریک انصاف کی حکومت آئے گی اور سیکشن 4 کے نفاذ کے بعد آپ کو کچھ نہیں ملنا، فروری تک زمین چاہیے تاکہ گھاس لگائی جا سکے ۔</p>
			<p>دوسری طرف سیلوبرادری کے نمائندہ حافظ روزشن نے بتایا کہ وہ 40 کنال رقبہ کالج کیلئے عطیہ کر چکے ہیں لیکن اب آنےوالی نسلوں کے گھربنانے کے لیے بھی ان کے پاس جگہ نہیں ہے ، وہ خریدنے کی بات نہیں کرتے ، اگر اس زمین کامعاوضہ دیں تو وہ متبادل جگہ خرید کر یہ جگہ چھوڑسکتے ہیں ۔</p>
			<p>عمران خان کی اس دھمکی پر میڈیا حلقوں نے کافی تنقید بھی کی اور عمران خان کو اپنے لہجے پر معذرت کی نصیحت بھی کی، یہاں یہ امر بھی قابل ذکر ہے کہ اس سے قبل بھی کالج کی سینکڑوں کنال زمین کافی متنازعہ رہی ہے اور مقامی برادری کیساتھ عدالتوں میں مقدمات چلتے رہے لیکن سیاسی اثرورسوخ کی وجہ سے مقامی لوگوں کو ہتھیار ڈالنے پڑے اور ہزاروں کنال زمین نمل کالج کے کھاتے میں چلی گئی ۔</p>
			<p>مقامی میڈیا کے مطابق نمل کالج کی کانووکیشن تقریب سے خطاب کرتے ہوئے پی ٹی آئی کے چیئرمین اور نمل کالج یونیورسٹی کے سرپرست اعلیٰ عمران خان نے کہا کہ 'مقامی آبادی نے اب تک توتعاون کیا ہے ، یہاں ایک سپورٹس سٹیڈیم بنناہے ،تھوڑے سے لوگ رکاوٹ بنے ہوئے ہیں ، سیلو برادری سے بڑے پیار سے کہہ رہا ہوں کہ زمین دیدو ، آپ کے لیے بھی اچھاہوگا،ابھی آپ کو کچھ مل ہی جائے گا،</p>
			<p>کل پی ٹی آئی کی حکومت آئے گی، سیکشن فور لگے توملنابھی کچھ نہیں ، میری بات مان لیں ، سودا نہ کریں ، سوچ رہے ہیں کہ پیسے نظرآرہے ہیں ، وہ بھول جائیں ، یہ آپ کی زندگیاں بدلنے والاہے ، اگر کالج نہ بنتاتوساری عمر لوگوں نے بکریاں چراتے رہناتھا، ہم آگے کا سوچ رہے ہیں ، ابھی پیار سے کہہ رہا ہوں ، آپ کیلئے مشکل بڑھ جائے گی '۔عمران خان نے شرکاءکو بتایا کہ امجد خان کو بات کرنے کی ذمہ داری سونپی تھی ،</p>
			<p>مجھے فروری سے پہلے زمین چاہیے تاکہ گھاس لگاسکیں ۔ یہاں یہ امر بھی قابل ذکر ہے کہ میانوالی میں پی ٹی آئی کی ضلعی حکومت بننے کاامکان ہے جبکہ عمران خان خود اسی حلقے این اے 72 سے ریکارڈ ووٹوں کیساتھ رکن اسمبلی منتخب ہوئے لیکن بعد میں یہ سیٹ چھوڑدی تھی ۔</p>
			<p>عمران خان کی اس دھمکی پر سیلوبرادری کے نمائندے حافظ روشن نے بتایا کہ وہ کالج کے سنگ بنیاد کے وقت وہ 40 کنال راضی بطور عطیہ بغیر پیسوں کے دے چکے ہیں لیکن اب ان کے پاس اتنی جگہ نہیں کہ وہ کالج کو دے سکیں ، آنے</p>
			<p>والی نسلوں کے بچوں کے گھر بنانے کیلئے بھی جگہ نہیں ، ایک طرف سڑک ہے تو دوسری طرف جھیل ۔ایک سوال کے جواب میں ان کاکہناتھاکہ خریدنے کی کسی نے بات ہی نہیں کی ، کہتے ہیں کہ دے دیں تو بہتر ہوگا، ورنہ دوسرے طریقے سے لے لیں گے ، یہ پیسہ نہیں لگاتے ، اگر قیمت کی ادائیگی کریں تو ہم متبادل جگہ خرید کریہ جگہ خالی بھی کر سکتے ہیں لیکن ابھی اس بارے میں کوئی سوچا نہیں کیونکہ ہمیں رقم کی کسی نے پیشکش ہی نہیں کی ۔</p>
			<p>پی ٹی آئی کی مقامی قیادت کے قریبی سیاسی ذرائع نے بتایا کہ کالج کے پاس پہلے موجود زمین میں بیشتر شاملات دیہہ کی زمین ہے اور اس کے لیے مالکان کو کوئی ادائیگی نہیں کی گئی ، کالج کے زیرقبضہ زمین 8000 کنال کے لگ بھگ ہے ، اب جو مطالبہ کیاجارہاہے وہ مالکی ہے اور وہ مفت حاصل کرنے کی کوشش جاری ہے ۔</p>
			<p>ذریعے نے بتایا کہ پہلے سے موجود زیرقبضہ زمین کے چند مالکان کو شاید 120 روپے فی کنال کے حساب سے ادائیگی کی گئی او رزیادہ ترزمین پر مفت میں قبضہ کیا گیا، وہ مالکان جوڈی سی اوکی موجودگی میں اس وقت یونین کونسل میں موجود نہیں تھے ، اُنہیں ادائیگی نہیں ہو سکی تاہم قیمت ادائیگی سے متعلق یہ اعدادوشمار زیادہ وثوق سے نہیں بتائے گئے ۔</p>
			<p>واضح رہے کہ سیکشن 4 کسی بھی ہوسٹل ، سڑک ، سکول یا اور فلاحی منصوبے کے لیے لگایاجاتاہے جس کے تحت متعلقہ حکام سروے یا علاقے کا دورہ کر سکتے ہیں ، ڈسٹرکٹ کلکٹر کی سربراہی میں ایک کمیٹی تشکیل پاتی ہے جو جگہ کی قیمت کا تعین کرتی ہے اور اس قیمت کی ادائیگی اور جگہ صرف سرکارخرید سکتی ہے ، عمران خان سمیت کوئی بھی پرائیویٹ شخص  سیکشن 4 کے تحت جگہ نہیں لے سکتا، نمل یونیورسٹی بھی حکومت پاکستان یا حکومت پنجاب کی ملکیت نہیں ، اس کیلئے سیکشن فور کے تحت قانون کے مطابق زمین حاصل نہیں کی جا سکتی ، اس سے محسوس ہوتا ہے کہ عمران خان نے بھی صرف دھمکی ہی دی ہے یا پھر اُنہیں اس سیکشن کی روح کے بارے میں علم ہی نہیں ۔</p>
			<p>عمران خان کی دھمکی پر سینئر صحافی مظہر عباس نے کہا ہے کہ اپوزیشن میں رہتے ہوئے ایسی بات کرنے سے آپ تصور کر سکتے ہیں کہ حکومت میں آنے کے بعد ان کا طریقہ کار کیا ہوگاکیونکہ اپوزیشن میں رہتے ہوئے ایسے بیانات کبھی دیکھنے میں نہیں آئے ، قبضے کر کے آپ سٹیڈیم یا یونیورسٹی بنادیں تو کوئی بھی آپ کے قبضے کو نہیں بھول سکتااور نہ ہی فلاحی کام کرنے کا یہ کوئی طریقہ ہے ، عمران خان کو اپنے لہجے پر معذرت کرنی چاہیے اور آئندہ کے لیے ایسے لہجے سے گریز کرناچاہیے ۔</p>
		</section>
	</body>
</document>
