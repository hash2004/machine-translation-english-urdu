<document>
	<meta>
		<title>قومی اسمبلی میں 22 ویں آئینی ترمیم متفقہ طور پر منظور</title>
		<author>
			<name>آئی بی سی اُردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/26352/</link>
			<copyright-holder>آئی بی سی اردو</copyright-holder>
		</publication>
		<num-words>214</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>اسلام آباد: قومی اسمبلی نے الیکشن کمشنرز کی تقرری کے طریقہ کار سے متعلق 22 ویں آئینی ترمیم کی متفقہ طور پر منظوری دے دی ہے۔</p>
			<p>قومی اسمبلی کے اجلاس کے دوران وفاقی وزیر قانون زاہد حامد نے 22 ویں آئینی ترمیم کو شق وار منظوری کے لئے پیش کیا۔</p>
			<p>ترمیم کے حق میں 236 ووٹ آئے جب کہ کسی بھی رکن نے اس کی مخالفت نہیں کی۔ آئنی ترمیم کی منظوری پر زاہد حامد نے تمام ارکان کا شکریہ ادا کیا۔</p>
			<p>22 ویں آئینی ترمیم بل کے ذریعے آئین کے 8 آرٹیکلز میں ترامیم کی تجویز دی گئی ہے، آئینی ترمیم کی سینیٹ سے منظوری اور صدر کے دستخط کے بعد ہائی کورٹ کے ریٹائرڈ جج کے علاوہ سینیئر سرکاری افسر یا ٹیکنوکریٹ بھی الیکشن کمیشن کے رکن بن سکیں گے،</p>
			<p>بل میں چیف الیکشن کمشنر کے لیے سپریم کورٹ کا ریٹائرڈ جج ہونے کی شرط ختم کرنے کی تجویز شامل ہے، اس کے علاوہ سینیئر ریٹائرڈ سرکاری افسر کے لیے تجربے کی کم سے کم میعاد 20 سال،</p>
			<p>چیف الیکشن کمشنر کے لیے عمر کی زیادہ سے زیادہ حد 68 سال جبکہ ارکان الیکشن کمیشن کے لیے عمر کی زیادہ سے زیادہ حد 65 سال مقرر کرنے کی تجویز دی گئی ہے۔</p>
			<p>چاروں صوبائی الیکشن کمشنر آئندہ ماہ ریٹائر ہو رہے ہیں۔</p>
		</section>
	</body>
</document>
