<document>
	<meta>
		<title>عوام کو دھوکا دینے کی روایت</title>
		<author>
			<name>جاوید الرحمان</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/23028/</link>
			<copyright-holder>آئی بی سی اردو</copyright-holder>
		</publication>
		<num-words>755</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>گزشتہ ایک عشرے سے ملک میں نیا سلسلہ چل پڑا ہے کہ حکمرانوں پر جب بھی مشکل حالات آئے یا ان کی حکومتوں پر کڑا وقت آیا تو دیگر مکاریوں کے علاوہ ایک مکاری یہ کی جاتی ہے کہ عوام سے ہمدردی کے حصول اور رائے عامہ کو اپنی جانب متوجہ کرانے کے لئے پرنٹ و الیکٹرونک میڈیا پر دھڑا دھڑ اشتہارت چلوائے جاتے ہیں، جن میں نام نہاد حکومتی حسن کار کردگی ، مبینہ فلاحی ورفاہ عامہ کے منصوبوں کی تفصیل کو بڑھا چڑھا کرپیش کیا جاتا ہے، اور یہ بتانے کی کوشش کی جاتی ہے کہ ارباب اقتدار کے دل و دماغ میں ملک و قوم سے اتنی محبت وعقیدت ہے کہ ان کودل کا دورہ اور ڈپریشن اس لئے ہوتی ہے کہ بیچارے آخر ہر وقت بیس کروڑ عوام کےغم میں ہلکان جو رہتے ہیں۔</p>
			<p>یہی صورتحال پانامہ لیکس کے انکشافات کے بعد بھی دیکھنے میں آئی کہ وفاقی حکومت نے بڑے ٹی وی چینلز اور اخبارات پر میٹرو بس ،گرین لائن ٹرین سروس اور کچھ دیگر کارناموں کے اشتہارات چلوانے شروع کئے تاکہ کردہ و ناکردہ گناہوں و کوتاہیوں پر پردہ ڈالا جا سکے اورعوام کو باور کرایا جا سکے کہ انتخابات سے قبل ان سے کئے گئے وعدوں پرحکمران سنجیدہ اور اس کی تکمیل کے لئے ہرجتن کئے جا رہے ہیں لیکن اپوزیشن (عمران خان گزشتہ تین سالوں میں حقیقی اپوزیشن کا کردار تحریک انصاف ہی ادا کر رہی ہے, باقی تو مفاہمت کے نام پرمک مکا ہی چل رہا ہے ) کام نہیں کرنے دے رہے ہیں ، دوسری طرف پیپلز پارٹی بھی پاناما کے انکشافات کے بعد نہ صرف موقع کی تلاش میں ہے بلکہ اپنا داغدار دامن میڈیا کی توپوں کے رخ سے بچانے کی تگ و دو میں ہے ،یہی وجہ ہے کہ سندھ حکومت بھی من پسند اخبارات کو فل پیج اور ہاف پیج اشتہارات سے نوازرہی ہے۔</p>
			<p>مسلم لیگ (ن) نے تین سالہ دوراقتدار میں 7 ارب 86 کروڑکے اشتہارات جاری کئے، پرنٹ میڈیا کو 5 ارب 72 کروڑ اور الیکٹرونک میڈیا پر 2 ارب 14 کروڑ خرچ کئے گئے ، تین سالہ دورحکومت میں اشتہارات پرضائع کی گئی اس مجموعی رقم کو اگر ماہانہ بنیادوں پرتقسیم کیا جائے تو یہ 23 کروڑ 13 لاکھ ایک ماہ کی بنتی ہے ، یہ ساری رقم عوام کے ٹیکسوں سے بننے والے قومی خزانے سے ہی خرچ کی گئی ۔ یہ انکشافات وفاقی وزیر اطلاعات پرویزرشید نے گزشتہ روز قومی اسمبلی میں تحریک انصاف کے مرادسعید کے پوچھے گئے ایک سوال کے جواب میں کئے ۔</p>
			<p>آج کل ایک سوال زبان زدعام ہے کہ مسلم لیگ (ن) اور پیپلز پارٹی دونوں نے تین تین بار وفاقی حکومت سنبھالی جبکہ چار اور پانچ بار صوبائی حکومت کے مسندوں پر براجمان رہیں ، تقریبا 30 برس زمام اقتدار ہاتھ میں رہنے کے باوجود نواز شریف اور زرداری صاحب کی جماعتیں نہ ایسا ہسپتال بناسکیں جہاں ان کا اور ان کے اہل خانہ کا مکمل علاج ہو سکے ، نہ ایسا تعلیمی ادارہ بنا سکے جہاں ان کے بچے پڑھ سکیں ،کیا کسی سیاسی قیادت یا ان کے کسی ترجمان کے پاس عوام الناس کے ذہنوں میں پھلنے والے اس سوال کا جواب ہے ؟ یا کم ازکم اس سوال کا اتنا سا جواب ہی دے سکے کہ عوام کے دل کو اطمینان حاصل ہو سکے۔</p>
			<p>ویسے مسند اختیار پرکسی بھی حیثیت سے براجمان سیاسی ومذہبی رہنمائووں کے بچے بچیاں بیرون ملک ، بچوں بچیوں کی تعلیم بیرون ملک ، زچگیاں بیرون ملک ، کام کاج اورکاروباربیرون ملک ، سارے کھاتے و کل اثاثے بیرون ملک ، عیاشیاں بیرون ملک ، سیرسپاٹےبیرون ملک ، پھر علاج بیرون ملک ہوتا ہے جبکہ آخرمیں صرف مزار ہی اندرون ملک بنتا ہے ،</p>
			<p>ہم پاکستانیوں کے کرتوتوں کی وجہ سے ہی وطن عزیز کو آج تک ملک وملت سے مخلص قیادت نہ مل سکی ، اور اگرہماری یہی روش رہی تومخلص قیادت کاخواب کبھی بھی شرمندہ تعبیرنہ ہو سکے گا ۔ میرے سامنے جب کوئی بڑھی عمرکا آدمی پاکستان کی برائیاں یا ملک کے مستقبل کے حوالے سے مایوسی والی باتیں کرتا ہے تومجھے بہت دکھ ہوتا ہے اور اگر وہ فرد کسی سرکاری محکمے کا رٹائرڈ اہلکار ہو تو پھر دکھ کے ساتھ اس پرشدید غصہ بھی آتا ہے ، جس کا اظہار ان صاحب کو مخاطب کر کے یوں کرتا ہوں " اگر آپ لوگوں نے اپنا کام دیانتداری وایمانداری اور ملک وقوم سے مخلص ہو کر کیا ہوتا تو آج ہمیں یہ دن دیکھنا نہیں پڑتا " ۔ بحیثیت قوم ہمیں اپنے گفتار کے ساتھ کردار پر بھی سوچنا ہوگا ورنہ تو جس طرح آج ہم ملک وملت کے بہترمستقبل کے خواب دیکھ رہے ہیں ، کہیں آنے والی نسلیں بھی خواب ہی نہ دیکھتی دہ جائیں ۔</p>
		</section>
	</body>
</document>
