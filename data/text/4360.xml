<document>
	<meta>
		<title>ایک مولوی صاحب کی ایک غیر مسلم کو 'اسلام' کی دعوت</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/6012/</link>
			<copyright-holder>آئی بی سی اردو</copyright-holder>
		</publication>
		<num-words>1723</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ڈاکٹر عرفان شہزاد</p>
			<p>مدیر البصیرہ ، نمل اسلام آباد</p>
			<p>۔ ۔ ۔ ۔</p>
			<p>ایڈیٹر نوٹ:</p>
			<p>جہاد دین اسلام کا اہم ترین رکن ہے جس کے قیام کے لیے قرآن و حدیث کی روشنی میں قفہائے کرام نے اصول ، قواعد اور ضوابط مقرر کئے ہیں ۔ رسول اللہ ّ کے دور میں بھی جہاد کے لیے اصول وضع کئے گئے اور جہاد پر روانگی سے قبل رسول اللہ ّ باقاعدہ احکامات جاری فرماتے ۔ رسول اللہ ّ کی وصال کے بعد خلفائے راشدین نے مبارک عہد میں بھی یہ سلسلہ جاری رہا ،تاہم اسلامی تعلیمات سے عاری کچھ گروہوں نے مسلح جتھے بنا کر مسلم ریاستوں میں انتشار کا ماحول بنا رکھا ہے ۔ ان کے طرز استدلال کو ہلکے پھلکے انداز میں ڈاکٹر عرفان شہزاد نے تنقید کا نشانہ بنایا ہے ۔</p>
			<p>۔ ۔ ۔ ۔ ۔ ۔ ۔ ۔ ۔ ۔ ۔ ۔</p>
			<p>غیر مسلم: مولوی صاحب، مجھے امن و سکون کی تلاش ہے۔ یہ امن و سکون مجھے کیسے ملے گا؟</p>
			<p>مولوی صاحب: امن و سکون اللہ کے ذکر میں ملےگا۔</p>
			<p>غیر مسلم: یہ ذکر کیسے حاصل ہوگا مجھے؟</p>
			<p>مولوی صاحب: اسلام قبول کر لو. اللہ کا ذکر کرو۔ تمھیں دنیا اور آخرت کا امن نصیب ہوجائےگا۔</p>
			<p>غیر مسلم: میں تیار ہوں، مجھے کیا کرنا ہوگا؟</p>
			<p>مولوی صاحب: کلمہ شہادت ادا کرو کہ اللہ ایک ہے اس کے سوا کوئی معبود نہیں اور محمد اللہ کے آخری رسول ہیں۔ اس کے بعد پانچ وقت نماز پڑھنی ہوگی، رمضان میں روزے رکھنے ہوں گے، دولت ہو تو حج اور زکوۃ ادا کرنی ہوگی۔</p>
			<p>غیر مسلم: اس سے مجھے امن و سکون مل جائے گا؟</p>
			<p>مولوی صاحب: یقینًا!</p>
			<p>غیر مسلم: ٹھیک ہے۔۔۔ مجھے منظور ہے۔۔۔۔ آپ کا بہت شکریہ۔۔۔ میں چلتا ہوں۔</p>
			<p>مولوی صاحب: ارے محترم! اس کے علاوہ بھی بہت کچھ ہے۔</p>
			<p>غیر مسلم: اچھا وہ کیا؟</p>
			<p>مولوی صاحب: آپ کو اس دعوتِ امن یعنی کہ اسلام کو دنیا میں پھیلانا ہوگا۔ آخر امن و سکون کا پیغام دوسروں تک بھی تو پہنچنا چاہیے ناں.</p>
			<p>غیر مسلم: جی، بالکل درست۔ یہ کام تو آسان ہے۔ ہمارے ملک میں کسی بھی دین کی دعوت و تبلیغ پر کوئی پابندی نہیں۔ میں سب کو یہ دعوت دوں گا۔ اچھا اب خدا حافظ.</p>
			<p>مولوی صاحب: لیکن ایک مسئلہ ہے۔</p>
			<p>غیر مسلم: جی وہ کیا؟</p>
			<p>مولوی صاحب: وہ یہ کہ جب تک غیر مسلم کافر حکومتیں موجود ہیں، اسلام کی دعوت موثر طریقے سے دنیا کو دینا ممکن نہیں۔</p>
			<p>غیر مسلم: وہ کیوں؟ جب غیر مسلم ملکوں میں دعوت اور تبلیغ پر کوئی پابندی نہیں ہے تو کیا مسئلہ ہے۔ آپ کی تبلیغ سے اگر کوئی اپنا مذہب تبدیل کر کے مسلمان ہو جائے تو غیر مسلم حکومتیں اس میں کوئی رکاوٹ بھی نہیں ڈالتیں۔</p>
			<p>مولوی صاحب: وہ تو ٹھیک ہے، لیکن انسان کی یہ کمزوری ہے کہ وہ طاقت سے متاثر ہوتے ہیں۔ جب تک غیر مسلم حکومتیں موجود ہیں لوگ ان کی طاقت اور شان و شوکت کی وجہ سے اسلام کی دعوت کو سنجیدگی سے نہیں لیں گے۔ کفار کی حکومتوں کا خاتمہ ضروری ہے۔ ان کو اسلام کے زیرِ نگیں کرنا ہوگا تب ہی لوگ اسلام کی دعوت سے متاثر ہوں گے اور مسلمان ہوں گے۔</p>
			<p>غیر مسلم: اچھا! تو اس کے لیے کیا کرنا ہوگا؟</p>
			<p>مولوی صاحب: اس کے لیے جہاد کرنا ہوگا۔ کافروں کے خلاف جنگ کرنی ہوگی۔ لیکن، اسلام امن کا دین ہے۔ اس لیے ہم انھیں پہلے دعوت دیں گے کہ اسلام قبول کر لو اسی میں تمھاری خیر ہے۔ اگر نہیں تو ہماری ماتحتی میں آ جاؤ اور جزیہ ادا کرو، اور اگر یہ بھی منظور نہیں تو جنگ کے لیے تیار ہوجاؤ۔</p>
			<p>غیر مسلم: اچھا! تو یہ بتائیے کہ مسلمانوں کی کون سی حکومت کرے گی یہ جہاد؟</p>
			<p>مولوی صاحب: مسلم حکومتیں تو خود غیر مسلم حکومتوں کے تابع ہیں۔ وہ کیا جہاد کریں گی۔ یہ جہاد تو ہم جیسے لوگوں کو ہی کرنا ہوگا جن کے دل میں اسلام کا درد ہے۔</p>
			<p>غیر مسلم: تو آپ کا مطلب ہے ہم کچھ لوگ مل کر جہاد شروع کر دیں؟</p>
			<p>مولوی صاحب: ہاں، اور اس کے لیے افراد کو اکٹھا کیا جائے۔</p>
			<p>غیر مسلم: کتنے افراد؟</p>
			<p>مولوی صاحب: جتنے بھی ہو جائیں۔ مسلمان تعداد پر نہیں اللہ پر بھروسہ کرتا ہے۔ فرشتے اس کی مدد کو کافی ہیں۔</p>
			<p>غیر مسلم: تو ہم دو بھی تو "افراد" ہی ہیں، ہم شروع کر دیتے ہیں جہاد. آئیے ابھی چلیں۔</p>
			<p>مولوی صاحب: نہیں نہیں، کچھ تو زیادہ ہونے چاہییں۔ آخر حکومتوں سے ٹکر لینی ہے۔</p>
			<p>غیر مسلم: تو کتنے افراد کے بعد آپ اللہ پر بھروسہ شروع کریں گے؟</p>
			<p>مولوی صاحب: آآآ۔۔۔۔ ایک تو تم نومسلم لوگ سوال بہت کرتے ہو۔ بس کچھ اتنے افراد ہو جائیں کہ ایک گروہ تو بن جائے، جس کا ایک امام ہو۔</p>
			<p>غیر مسلم : پھر تو جس کا جی چاہے اٹھے اور گروہ بنا کر جہاد شروع کر دے۔ یوں تو بہت سے گروہ بن جائیں گے اور ان کے مختلف امام ہوں گے۔ ان کے آپس میں اختلافات بھی ہو سکتے ہیں۔ اس طرح ہڑبونگ نہیں مچ جائے گی کیا؟</p>
			<p>مولوی صاحب: ہونا تو یہی چاہیے کہ ایک ہی امام کے تحت جہاد ہو مگر اب کیا کیا جائے۔ ایسا تو ہوتا ہی ہے کہ مختلف گروہ بن جاتے ہیں, بلکہ ہم مسلمانوں میں تو نبی پاک علیہ السلام کے وصال کے دو عشرے بعد ہی سے ایک امام کی بجائے مختلف گروہ جہاد کر رہے ہیں اور ڈیڑھ ہزار سال سے کر رہے ہیں۔ بہرحال، اس میں بھی کوئی حرج نہیں۔ جہاد ہونا چاہیے بس۔</p>
			<p>غیر مسلم: تو ان مختلف گروہوں میں سے کون ہوگا جو غیر مسلم حکومتوں کو شکست دینے کے بعد حکومت قائم کرے گا؟ خلیفہ کون بنے گا؟</p>
			<p>مولوی صاحب: بھئی یہ باتیں آپ اللہ پر چھوڑ دیں۔</p>
			<p>غیر مسلم: اللہ پر کیوں؟ آپ جہاد اللہ پر نہیں چھوڑ رہے بلکہ خود کر رہے ہیں تو یہ معاملہ بھی تو انسانوں کے کرنے کا ہے، اس کو اللہ پر کیسے چھوڑ دیں؟</p>
			<p>مولوی صاحب: تم ابھی ابھی مسلمان ہوئے ہو ناں، اس لیے عقل کا بے جا استعمال کر رہے ہو۔ کچھ دن ہمارے ساتھ رہو گے تو ٹھیک ہو جاؤ گے۔</p>
			<p>غیر مسلم: اچھا، تو کیا آپ کو یقین ہے کہ آپ کافر حکومتوں کو شکست دے سکتے ہیں؟</p>
			<p>مولوی صاحب: آپ نے وہ سنا نہیں کہ "مومن ہے تو بے تیغ بھی لڑتا ہے سپاہی"۔ اور اللہ کہتا ہے کہ اگر تم مومن ہو تو تم ہی غالب رہو گے۔</p>
			<p>غیر مسلم: تو اگر آپ غالب نہ ہوئے تو اس کا مطلب آپ مومن نہیں ہیں؟ اور چونکہ چودہ سو سال سے اب تک دنیا میں کافر ہی غالب ہیں تو کیا کوئی بھی مومن نہیں ہے؟</p>
			<p>مولوی صاحب: یہ اللہ کی آزمائشیں ہیں۔ آپ ابھی نہیں سمجھیں گے۔</p>
			<p>غیر مسلم: کافروں کے پاس باقاعدہ فوج ہے، ٹیکنالوجی ہے، طاقت ہے۔ آپ کے پاس کیا ہے؟</p>
			<p>مولوی صاحب: ہمارے پاس اللہ ہے!</p>
			<p>غیر مسلم: ہیں جی؟</p>
			<p>مولوی صاحب: جی۔ ہمارا کام کوشش کرنا ہے۔ نتیجہ اللہ کے ہاتھ میں ہے۔</p>
			<p>غیر مسلم: اچھا یہ بتائیے آپ کے پاس کتنا اسلحہ اور کتنے جنگی جہاز ہیں؟</p>
			<p>مولوی صاحب: جتنا اسلحہ اور جہاز ہمیں چاہیے ہوں گے وہ ہم امریکہ سے خریدیں گے. بم البتہ ہم چوری کر لیں گے.</p>
			<p>غیر مسلم: اسلحہ اور جنگی جہاز خریدنے کے لیے روپیہ پیسہ کہاں سے آئے گا؟</p>
			<p>مولوی صاحب: جنگی اخراجات کے لیے قرضہ ہم آئی ایم ایف سے لیں گے. ویسے ہم مضاربہ کے ذریعے مسلمانوں سے بھی پیسہ نکلوانے میں ماہر ہیں. روپے کی باقی کمی ہم چندہ مانگ کر پوری کریں گے اور جو چندہ نہیں دے گا اس سے بھتہ لیں گے.</p>
			<p>غیر مسلم: اچھا اگر آپ کسی کافر حکومت کو محکوم بنا لیں گے تو پھر کیا کریں گے؟</p>
			<p>مولوی صاحب: ان کے مردوں اور بچوں کو غلام بنا لیں گے اور ان کی عورتوں کو لونڈیاں بنا لیں گے۔</p>
			<p>غیر مسلم: تو اس طرح وہ اسلام قبول کر لیں گے؟</p>
			<p>مولوی صاحب: اس ذلت سے نکلنے کے لیے انھیں اسلام قبول کرنا ہی بہتر لگے گا۔</p>
			<p>غیر مسلم: لیکن ایسے ایمان وہ اللہ پر تو نہ لائیں گے بلکہ اپنی مصیبت سے چھٹکارے کے لیے اسلام قبول کریں گے۔ کیا ایسا اسلام قابلِ قبول ہوگا؟</p>
			<p>مولوی صاحب: ایمان قبول کرنے کا معاملہ اللہ کے ہاتھ میں ہے۔</p>
			<p>غیر مسلم: اچھا! یہ بتائیے کہ یہ جہاد کب تک کیا جاتا رہے گا؟</p>
			<p>مولوی صاحب: جب تک ساری دنیا پر اسلام کی حکومت قائم نہیں ہو جاتی، ہم اسی طرح کفار کے ساتھ لڑتے رہیں گے۔</p>
			<p>غیر مسلم: پھر تو یہ لڑائی کبھی ختم ہوتی نظر نہیں آتی۔</p>
			<p>مولوی صاحب: جی ہاں، جہاد قیامت تک مسلسل جاری رہے گا۔</p>
			<p>غیر مسلم: تو وہ امن کہاں گیا جس کا دعویٰ اسلام کرتا ہے اور جس کے لیے میں آپ کے پاس حاضر ہوا تھا؟</p>
			<p>مولوی صاحب: بھئی، امن بھی آجائے گا جب اسلام کا غلبہ ساری دنیا پر ہو جائے گا۔</p>
			<p>غیر مسلم: محترم ہمارا ملک ایک غیر مسلم ملک ہے، جس نے آپ مسلمانوں کو اپنے ہاں روزگار دیا ہوا ہے، مسجدیں، مدرسے، اجتماع کی اجازت دی رکھی ہے۔ دعوت اور تبلیغ کی بھی اجازت دی ہوئی ہے کہ جس کو چاہیں مسلمان بنا لیں، آپ کو انصاف دیا، امن دیا۔ اور آپ یہاں مجھے یہاں یہ سکھا رہے ہیں کہ میں آپ کے ان محسنوں سے جنگ کروں، انھیں لونڈی اور غلام بنا لوں۔ آپ مجھے امن و سکون حاصل کرنے کا یہ طریقہ سکھا رہے ہیں کہ میں ساری دنیا کا امن خطرے میں ڈال دوں۔۔۔۔ مجھے ایسا امن نہیں چاہیے۔</p>
			<p>مولوی صاحب: تو تم مرتد ہو رہے ہو؟ تم واجب القتل ہو گئے ہو۔ ارے او! لانا میری بندوق، اس مرتد کو تو یہیں ٹھکانے لگا کر ثوابِ دارین حاصل کرتا ہوں۔</p>
			<p>(بندوق آنے سے پہلے ہی غیر مسلم نو دو گیارہ ہو گیا اور مولوی صاحب ثوابِ دارین سے محروم رہ گئے)</p>
			<p>۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔</p>
			<p>ڈاکٹر عرفان شہزاد نے پنجاب یونیورسٹی سے انگریزی ادب میں ماسٹر کیا ہے جبکہ نمل اسلام آباد سے علوم اسلامیہ میں پی ایچ ڈی اسکالر ہیں  ۔ ان کے پی ایچ ڈی کے مقالے کا موضوع جس میں قرآنِ مجید ، علم النفس اور علم ِ بشریات کی روشنی میں انسانی رویوں کا مطالعہ کرنے کی کوشش کی گئی ہے۔ اور اسی پر مزید تحقیق جاری ہے۔ ڈاکٹر عرفان شہزاد کا تعلق راولپنڈی سے ہے ۔ اور وہ گذشتہ 15 برس سے شعبہ تدریس سے وابستہ ہیں ۔ قومی اور بین الاقوامی مجلات میں اب تک 8 مقالہ جات اور مضامین شائع ہو چکے ہیں۔ وہ نمل کے تحقیقی وعلمی مجلہ البصیرہ کے انگریزی انگریزی سیکشن کی مجلسِ ادارت کا رکن ہیں ۔</p>
		</section>
	</body>
</document>
