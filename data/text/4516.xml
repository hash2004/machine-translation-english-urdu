<document>
	<meta>
		<title>میریٹ ہوٹل دھماکے کو سات سال پورے ہو گئے</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/6832/</link>
			<copyright-holder>آئی بی سی اردو</copyright-holder>
		</publication>
		<num-words>260</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>دارالحکومت اسلام آباد کی تاریخ میں دہشت گردی کے سب سے بڑے واقعے میریٹ ہوٹل دھماکے کوآج سات سال ہو گئے، کسی ملزم کو سزا ملی نہ ریاست نےا ب تک کوئی کاروائی کی ۔ میریٹ حملے کے بعد اس وقت کی حکومت نے مجرموں کوعدالتی کٹہرے میں لا کر کڑی سے کڑی سزا دلانے کا اعلان کیا۔</p>
			<p>خفیہ اداروں نے اس واقعے کے فوری بعد اس میں مبینہ طور پر ملوث کالعدم حرکت الجہاد اسلامی قاری سیف اللہ اختر گروپ سے تعلق رکھنے والے چار ملزمان کو گرفتار بھی کر لیا۔ملزمان کے خلاف مقدمہ کی سماعت راولپنڈی کی انسداد دہشتگردی کی عدالت میں ہوئی مگر کوئی سرکاری پراسیکیوٹر سرے سے سامنے ہی نہ آیا۔</p>
			<p>مقدمے کی پیروی کرنے والا ہی نہ ہو تو نتیجہ بھی صاف ظاہرہونے لگتا ہے۔ 5 مئی 2010 کو انسداد دہشتگردی راولپنڈی کی عدالت نے ملزمان کو شک کا فائدہ دے کر بری کر دیا ۔اس فیصلے کے خلاف آج تک کسی نے ہائیکورٹ میں اپیل کی اور نہ ہی قانونی ذمہ داریوں کا اقرار۔</p>
			<p>دہشتگردی سے متعلق مقدمات میں پراسیکیوشن کی طرف سے پیش کئے گئے کمزور چالان ہی اکثر حقیقی مجرموں کو سزا سے بچا لیتے ہیں۔میریٹ ہوٹل حملہ پاکستان کا 9 / 11 کہلاتا ہے مگر سات سال گزر جانے کے باوجود کسی کو اس حملے کی سزا نہ مل سکی ۔</p>
			<p>دہشتگردی کے خلاف جنگ میں اصل کامیابی تو مجرموں کو عدالتوں سے سزا دلانے کے بعدہی ہوگی لیکن اس کے لیے محکمہ پولیس کو مناسب بجٹ اور اصلاحات کی اشد ضرورت ہے ۔ سوال یہ ہے کہ کیا کوئی حکومت اس کے لیے تیار ہے ؟</p>
		</section>
	</body>
</document>
