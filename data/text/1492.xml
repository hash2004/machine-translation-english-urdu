<document>
	<meta>
		<title>شہرِجاں کا دکھ، رفتگاں کی یاد اور انتظار حسین</title>
		<author>
			<name>راجہ قیصر احمد</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16913/</link>
			<copyright-holder>آئی بی سی اردو</copyright-holder>
		</publication>
		<num-words>1223</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>"قسم ہے تجھے رات کی جب وہ بھیگ جائے۔ قسم ہے تجھے رات کے اندھیرے کی جب وہ بدن میں اترنے لگے۔ قسم ہے تجھے اندھیرے اور نیند کی۔ اور پلکوں کی جب وہ نیند سے بوجھل ہو جائیں۔ تو مجھے آن مل کہ تیرے لئے میرا جی چاہتا ہے "</p>
			<p>اِنسبرُک کی ایک یخ بستہ شام ہے اور بے آواز برف میرے کمرے کے باہرشیشوں پر گر رہی ہے۔ میں بارہا باہر جانے کا اردہ کر کے ترک کر چکا ہوں۔ اَن کہی باتوں کی تھکن ہے جس نے روح کو بوڑھا کر دیا ہے۔ دھند بارش اور برف سے پرانا رومانس ہے۔ ویسے بھی سردی کا اداسی سے بڑا گہرا تعلق ہے چاہے وہ موسم کی ہو یا لہجے کی۔ طبیعت میں عجب سی بیزاری ہے۔ منیر نیازی نے بھی کیا خوب کہا تھا</p>
			<p>"عادت ہی بنا لی ہے تم نے تو منیر اپنی</p>
			<p>جس شہر میں بھی رہنا اُکتائے ہوئے رہنا"</p>
			<p>خدا جانے ہم اپنے حصے میں کتنی اُداسی، کتنا سفر اور کتنا انتظار لکھوا کے لائے ہیں۔ پڑاوٗ در پڑاوٗ۔ انتظار در انتظار!</p>
			<p>آہ! انتظار حسین بھی چلے گئے۔ "ہندوستان سے آخری خط " "بستی " "آگے سمندر ہے " "شہرِ افسوس " "جنم کہانیاں " اور "وہ جو کھو گئے " کے مصنف۔ میں نے سب سے پہلے کلاس نہم میں ان کا افسانہ "مکھی " پڑھا تھا۔ مجھے انتظار حسین کی دیومالائی جنم کہانیوں کے وجودیاتی تصورات نے کبھی متاثر نہیں کیا اِس کی وجہ میری کم علمی اور کوتاہ قامتی ہے وگر نہ میں ظفر اقبال سےبالکل متفق نہیں ہوں کہ انتظار حسین کی تحریروں سے دیومالائی قصے نکال دیں تو پیچھے کچھ نہیں بچتا۔</p>
			<p>"دشت تنہائی ہجراں میں کھڑا سوچتا ہوں</p>
			<p>ہاے کیا لوگ میرا ساتھ نبھانے نکلے"</p>
			<p>تہذیبِ گم گشتہ کا آخری داستان گو، دیو مالائی اورجنم کہانیوں کی تخلیقی جہتیں، لفظوں کی پیغمبری اور گوتم کا دوسرا نروان۔ میں کل شام دریائے اِن کے کنارے بہت دور تک چلتا گیا۔ ابھی تک پاوٗں کا درد اِس اندھی مسافت کی یاد کے طور پر زندہ ہے۔ یقین مانئے میں یورپ سے بالکل بھی متاثر نہیں ہوا۔ نہ یہاں کے سیاسی اور نہ ہی معاشی نظام سے۔اِس کی وجہ کسی قسم کی کوئی تہذیبی نرگسیت نہیں ہے اور نہ ہی کسی قسم کا احساسِ ملامت۔ مجھے " <annotation lang="en">wet blanket</annotation> ", " <annotation lang="en">Killjoy</annotation> " یا " <annotation lang="en">malcontented</annotation> " بھی نہ سمجھا جائے۔ میری حیرانگی صرف اس بات کی ہے کہ تاریخی تفاصیل میں لپٹے میکسیمیلین کے 1492 میں بسائے اس شہر کی بنیادی ہئیت چھ سو سال بعد بھی ویسی ہی ہے۔ میں 2007 میں پہلی دفعہ لاہور گیا تھا 2014 میں گیا تو پہچان ہی نہیں سکا۔ ہم بھی کیا تاریخ کے اسیر واقع ہوئے ہیں۔ تاریخ کے چور یا کہہ لیجئے تاریخ کے حرام خور۔ پسِ منظر میں عابدہ پروین گنگنا رہی ہے</p>
			<p>"غم زندگی سے گزر گئے غم بیش و کم سے گزر گئے</p>
			<p>وہ جو آشنا تیرے غم سے تھے وہ ہر ایک غم سے گزر گئے"</p>
			<p>ارادہ ہے کہ یورپی وفاقی نظام پر پوری تفصیل سےانگریزی تحقیقی مقالہ لکھوں گا ۔ جمہوری روایات, مالیاتی وفاقیت، اور مقامی حکومتوں کی ساخت اور طریقہ کار کا تفاعلی اور تاملی جائزہ لوں گا۔ میرے لئے اردو کالم نگاری حادثاتی اور سانحاتی ہو گئی ہے۔ اِس کی وجہ شائد یہ ہے کہ جذباتیت اور شدت کا جو اظہار اردو کے پاس ہے کسی دوسری زبان کو حاصل نہیں شاید ہسپانوی کو بھی ورنہ گارشیا مارکیز <annotation lang="en">El amor en los tiempos del c</annotation> ó <annotation lang="en">lera</annotation> اور " <annotation lang="en">Cien a</annotation> ñ <annotation lang="en">os de soledad</annotation> " جیسے شاہکار تخلیق نہ کرتے۔</p>
			<p>"یہ عجیب راہ کے پیچ و خم بڑی الجھنیں تھیں قدم قدم</p>
			<p>تیری زلف کے جو اسیر تھے غم پیچ و خم گزر گئے "</p>
			<p>آپ اِتنا اداس آغاز کیوں کرتے ہیں اپنی تحریر کا؟ کیا یہ بار بار کی تکرار نہیں ہے؟رانیہ شاہ کا استفسار بالکل بجا ہے۔ انگریزی میں اسے " <annotation lang="en">set induction</annotation> " کہتے ہیں۔ میں نہیں جانتا میں ایسا کیوں کرتا ہوں اور یہ شعوری کوشش بھی نہیں ہے مگر اتنا ضرور جانتا ہوں کہ زندگی ایک اداس تجربہ ہے اور ہم سب مر جائیں گے۔ دوام تو کسی کو بھی نہیں۔ جون ایلیا پہ بھی شاید یہ حقیقت آشکار ہو گئی تھی تبھی تو بولے تھے؛</p>
			<p>"کتنی دل کش ہو تم کتنا دل جو ہوں میں</p>
			<p>کیا ستم ہے کہ ہم مر جائیں گے"</p>
			<p>انتظار کی شہرت کی ایک وجہ اُن کی " <annotation lang="en">Booker Prize</annotation> " کے لیئے نامزدگی بھی تھی۔ کیا احساسِ کمتری کے مارے ہوئے لوگ ہیں ہم۔ ہمارے لئے فن کی معراج اور سند بین الاقوامی شناخت ہے۔ فیض صاحب کو لینن پرائز نہ ملتا اور نصرت اگر پیٹر گبرئیل سے نہ ملتے تو کون پوچھتا۔ فن خدا کی طرف سے ودیعت ہے اور شہرت انسان کی دی ہوئی۔ انتظار نے جیسے مختلف النوع تہذیبوں، تاریخ کے نقوشوں اور دیومالائی داستانوں کے کرداروں کو قلم بند کیا ہے میرے جیسے ایک متجسس قاری کو متحیر کر دینے کے لئے کافی ہے۔ عابدہ پروین کی آواز کا سوز بڑھتا جا رہا ہے؛</p>
			<p>"وہ بڑے کٹھن تھے وہ راستے بڑی پر خطر تھیں وہ منزلیں</p>
			<p>تیرا ساتھ جن کو نصیب تھا وہی دشت غم سے گزر گئے"</p>
			<p>کیا اب اردوادب کا دامن خال ہو چکا ہے؟ ڈاکٹر گوپی چند نارنگ نے کہا تھا کہ ہم اردو ادب میں صرف تین حسین کو مانتے ہیں۔ عبداللہ حسین، انتظار حسین اور مستنصر حسین۔ عبداللہ اور انتظار تو چلے گئے۔ مستنصر بھی چلے جائیں گے۔ ہم اپنی نسل میں نہیں پہچانے جاتے آنے والی نسل پچھلے نسل سے ہیرو تراشتی ہے۔ یہ شخصیت پرستی ہم میں کہاں سے آئی؟ کیا اس کی وجہ مذہب ہے یا ثقافت؟ یہ بات سوچنے کی ہے۔ ہم مر کیوں جاتے ہیں؟ کیا کسی کے پاس اِس سوال کا جواب ہے؟ غالب بھی خاکِ لئیم سے یہی پوچھنے کی سعی کرتے رہے کہ اس نے گنج ہائے گراں مایہ کا کیا کیا؟ منیر نیازی نے بھی درد کی عجب سی رو میں کہا تھا؛</p>
			<p>"وہ جو اس جہاں سے گزر گئے کسی اور شہر میں زندہ ہیں</p>
			<p>کوئی ایسا شہر ضرور ہے انہی دوستوں سے بھرا ہوا"</p>
			<p><annotation lang="en">Jeff Mason</annotation> کے بقول موت کا کوئی نفسی اور موضوعاتی مطلب نہیں۔ موت بس موت ہے۔ مستنصر بھی موت، پانی اور پرندوں میں الجھے ہیں۔ نعیم بخاری کا فلسفہ موت بھی مختلف ہے۔ روبی ملر کا ناول " <annotation lang="en">Parley after Life</annotation> " پڑھے جانے کے لائق ہے۔ میرے پروفیسر ڈاکٹر مجیب افضل کے بقول زندگی ایک " <annotation lang="en">legal bond duty</annotation> " ہے اور موت اس ذمہ داری سے خلاصی۔</p>
			<p>انتظار حسین اس ذمہ داری سے سبکدوش ہو گئے ہیں۔ اب میری آپ کی باری ہے۔</p>
			<p>"شام ڈھل رہی ہو، تو ماحول میں سوز اور اداسی پیدا ہو جاتی ہے اور اگر اس منظرنامے میں کوئی پرانی ، شکستہ اور تاریخی عمارت بھی موجود ہو، تو پھر یہ اداسی کئی گنا بڑھ جاتی ہے۔ میں جب لال قلعے کو دیکھتا ہوں، تو مجھ پر وہی سوز وارد ہوتا ہے، جیسے چاند کو گہن لگ جائے۔ یہ کیفیت بے آواز مگر بے قرار کر دینے والی ہوتی ہے"</p>
			<p>عابدہ پروین آخری آخری شعر گا رہی ہے؛</p>
			<p>"نہ وہ شہر جاں کی ہما ہمی نہ وہ کوئے دل کی رواں روی</p>
			<p>یہاں لاکھ ہم سے نہیں رہے یہاں لاکھ ہم سے گزر گئے"</p>
			<blockquote>
				<p>راجہ قیصر احمد قائد اعظم یونیورسٹی اسلام آباد کے شعبہ بین الاقوامی تعلقات میں پڑھاتے ہیں اور تاریخ، مذہب اور ادب پر گہری نظر رکھتے ہیں۔ یہ تحریر انتظار حسین کی وفات پہ تحریر کی گئی۔</p>
			</blockquote>
		</section>
	</body>
</document>
