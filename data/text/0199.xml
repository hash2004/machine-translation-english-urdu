<document>
	<meta>
		<title>"وہ" تک مجھ جوکو رسائی نصیب نہیں</title>
		<author>
			<name>نصرت جاوید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/10718/</link>
			<copyright-holder>آئی بی سی اردو</copyright-holder>
		</publication>
		<num-words>1082</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>صرف اخباروں یا ٹی وی ٹاک شوز کے ذریعے پاکستان کے سیاسی منظر نامے کو جانچنے کی کوشش کریں تو ایک جماعت ہوا کرتی تھی پاکستان پیپلز پارٹی۔ 2013ء کے انتخابات تک اسے "چاروں صوبوں کی زنجیر" بھی کہا جاتا تھا۔ اس سال مئی میں ہوئے انتخابات کے نتائج آئے تو خبر ملی کہ 1967ء میں ذوالفقار علی بھٹو کی بنائی جماعت جس کا بانی جنرل ضیاء کے ہاتھوں پھانسی چڑھا اور جس کی بیٹی راولپنڈی میں قتل ہوئی، اب صرف دیہی سندھ تک محدود ہو گئی ہے۔</p>
			<p>پیپلز پارٹی سے غلط یا صحیح وجوہات کی بناء پر بے پناہ نفرت کرنے والوں کو اس جماعت کے ایسے "انجام" سے مطمئن ہو جانا چاہیے تھا۔ یہ جانتے ہوئے کہ اس جماعت کی "گڈ گورننس" کا عالم یہی رہا تو 2018ء کے انتخابات کے بعد اس جماعت کا اندرونِ سندھ میں بھی کوئی نام لیوا باقی نہیں رہے گا۔ گڑھی خدا بخش میں صرف بھٹو اور بے نظیر کی قبریں باقی رہ جائیں گی اور شاید عام دنوں میں وہاں اتنے ہی لوگ فاتحہ کرتے دکھائی دیں گے جتنے اسلام آباد میں فیصل مسجد کے احاطے میں فاتح افغانستان غازی ضیاء الحق شہید کی قبر پر ان دنوں نظر آتے ہیں۔</p>
			<p>اپنے تعصبات سے نجات پاکر مستقبل پر نظر رکھنا مگر ہم لوگوں کے لئے بہت مشکل ہے۔ تخت یا تختہ کے جنون میں مبتلا ہمارے ذہن اپنے دشمن کے مکمل خاتمے تک مطمئن نہیں ہوتے۔</p>
			<p>خدا عمر دراز کرے ذوالفقار مرزا کی۔ حالیہ بلدیاتی انتخابات کے دوران اپنی ضد، لگن اور جرأت کردار اور گفتار وغیرہ کی بدولت ڈٹ کر کھڑے ہو گئے۔ میڈیا کی حد تک موصوف فاتح بدین ٹھہرے۔ بدین مگر ایک ساحلی شہر ہے۔ جرأت وبہادری کے اس فرزندِ سندھ کو اب ٹی وی سکرینوں پر عقل کل نظر آنے والے اینکر خواتین وحضرات نے ایک نئی جماعت بنانے پر مجبور کر دینا ہے۔ سنا ہے موصوف کے ہونہار فرزندِ ارجمند پیپلز پارٹی سے ملی صوبائی اسمبلی کی نشست سے مستعفی ہونے کا سوچ رہے ہیں۔ انہوں نے استعفیٰ دے دیا تو وہاں کروانا پڑے گا ضمنی انتخاب۔</p>
			<p>اپنی چھوڑی ہوئی سیٹ کو ایک بار پھر بھاری اکثریت سے جیت کر موصوف سندھ اسمبلی میں لوٹ آئے تو ابھی تک اپنی صفائیاں دینے کے لئے اکثر دوبئی کے پھیرے لگانے والے پیپلز پارٹی کے چند نامی گرامی وڈیرے پھر شاید آصف علی زرداری کے فون بھی نہیں سناکریں گے۔ 21 کے قریب افراد ٹارگٹ پر ہیں۔</p>
			<p>منصوبہ یہ ہے کہ مارچ 2016ء کے اختتام تک یہ سب یک جا ہو کر "بھٹو اور بے نظیر کی جماعت کے احیائ" کے نام پر "زرداری لیگ" کی کرپشن کے خلاف اعلانِ جہاد کر دیں۔ صوبائی رہ نمائوں کی اتنی بڑی تعداد جرأت وبہادری کے تازہ ایڈیشن یعنی ذوالفقار مرزا کی دبنگ قیادت تلے یکجا ہو گئی تو شاید قائم علی شاہ اپنی اسمبلی کی تحلیل کا اعلان کرنے پر مجبورہوجائیں۔ وہ مجبور کردئیے گئے تو صوبائی اسمبلی کے لئے نئے انتخابات کروانا پڑیں گے۔ ذوالفقار مرزا کی نئی جماعت سندھ کے اصلی اور وڈے پیر پگاڑا کی جماعت کے ساتھ مل کر مجوزہ انتخابات میں مشترکہ امیدوار کھڑے کرے گی۔</p>
			<p>منصوبہ سازوں کو یقین ہے کہ اگر ایسی صورت بن گئی تو دیہی سندھ کے چند حلقوں میں شاید پیپلز پارٹی کو امیدوار بھی نہ ملیں۔ اس کے بعد کیا ہوگا؟ اس سوال کا جواب مجھے منصوبہ سازوں کے حقیقی یا اپنے تئیں ترجمان بنے حضرات ابھی تک فراہم کرنے سے قاصر ہیں۔ بہت رعونت کے ساتھ مجھے یاد بس یہ دلایا جاتا ہے کہ اس ملک کی سیاست میں بالآخر منظر وہی بن جاتا ہے جو "وہ" چاہتے ہیں۔</p>
			<p>"وہ" تک مجھے رسائی نصیب نہیں۔ اپنے گھر میں اکیلے بیٹھا <annotation lang="en">What Next</annotation> والے بیہودہ سوالات اٹھاتا رہتا ہوں جن کے جوابات نہیں مل پاتے۔ اپنی کوتاہ فہمی پر ندامت ہوتی ہے۔ میرے بے پیر من میں اکثر یہ خواہش مچل اٹھتی ہے کہ عصر حاضر کا کوئی عارف مل جائے۔ اس کے ہاتھ پر بیعت کروں اور کشفِ عارف سے بھیک مجھے کچھ سوالوں کے جواب کی صورت یوں عطا ہو جیسے کچھ سوالوں کے بارے میں گوگل کا سرچ بٹن دباکر میسر ہوتی ہے۔</p>
			<p>کسی عارفِ عصر کی شفقت سے محروم میرا بھٹکا اور پریشان ذہن ان دنوں بس سوچ رہا ہے تو صرف اتنا کہ ذوالفقار مرزا کی صورت دیہی سندھ سے بھی پیپلز پارٹی کا صفایا کرنے والا تو دریافت ہو چکا ہے۔ مگر "شہری سندھ" کا کیا ہوگا۔ وہاں ایک جماعت ہوتی ہے نام ہے جس کا ایم کیو ایم۔ 1990ء کی دہائی کے آغاز کے ساتھ ہی اس میں سے "ذوالفقار مرزا" نکالنے کی کوششیں بھی شروع ہو گئی تھیں۔ بالآخر مناظرِ عام پر آئے آفاق احمد اور عامر خان۔</p>
			<p>ایک نہیں دو "ذوالفقار مرزا" باغیوں نے رونق لگائی تو ایم کیو ایم والوں نے 1993ء میں قومی اسمبلی کے لئے ہوئے انتخابات کا بائیکاٹ کر دیا۔ منصوبہ سازوں کی تسلی کا بندوبست ہو گیا مگر اچانک کسی کو خیال آیا کہ ایم کیو ایم کو مین سٹریم سیاست سے باہر کر دیا گیا تو قومی سلامتی کے لئے طویل المدتی مسائل کھڑے ہو سکتے ہیں۔ ایک صاحب ہوا کرتے ہیں امان۔ وہ کراچی میں کسی قومی سلامتی کے ادارے سے وابستہ تھے۔ انہیں حکم ہوا کہ ایم کیو ایم کو صوبائی اسمبلی کے انتخابات میں حصہ لینے پر آمادہ کریں۔ وہ اپنے مشن میں کامیاب ہو گئے۔ شاید ان کی ایسی ہنر مندی کے باعث ہی محترمہ بے نظیر بھٹو نے ان کو ریٹائرمنٹ کے بعد اپنے اسلام آباد والے گھر میںقائم دفتر کی سربراہی سنبھالنے پر قائل کر دیا۔</p>
			<p>آفاق بھائی ان دنوں ٹی وی ٹاک شوز میں اکثر اپنے خیالات کا اظہار کرتے پائے جاتے ہیں۔ "مہاجر کاز" سے اپنی وابستگی کی وجہ سے لیکن نشانہ جماعتِ اسلامی اور عمران خان کو بنائے ہوئے ہیں۔</p>
			<p>ہوتا دراصل یوں ہے کہ اپنی جماعت سے کئی برس کی رفاقت کے بعد جرأت وبہادری کی علامت بنے افراد کو اپنی "دیانت" ثابت کرنے کے لئے <annotation lang="en">Hard Line</annotation> لینا پڑتی ہے۔</p>
			<p>اپنی بات سمجھانے کے لئے بھارتی پنجاب کا حوالہ دینے پر مجبور ہوں۔ یہ حوالہ دینے کی وجہ سے میرے ایمان پر خداراشبہ نہ کیجئے گا جو ویسے بھی کافی کمزور ہے اور گھبرائے ہوئے رہتا ہے۔</p>
			<p>خیر بھارتی پنجاب پر کسی زمانے میں اکالی دل کا راج ہوا کرتا تھا۔ اس کا توڑ نکالنے کے لئے گیانی ذیل سنگھ نے مجبور کیا اندرا گاندھی کو کہ سرپرستی کی جائے جرأت وبہادری کے ایک پیکر سنت جرنیل سنگھ بھنڈ رانوالہ کی۔ اس کے سرپر ہاتھ رکھا گیا تو بالآخر جٹ وحشی ہو گیا۔ اس کے بعد جو ہوا وہ تاریخ ہے۔ حال کی طرف لوٹتے ہوئے میں تو صرف اپنے سندھ میں نئے "جرنیل سنگھ" ابھرتے ہوئے دیکھ رہا ہوں۔</p>
			<p>بشکریہ:نوائے وقت</p>
		</section>
	</body>
</document>
