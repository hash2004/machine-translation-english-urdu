<document>
	<meta>
		<title>ترکی: فتح اللہ گولن سے تعلق کا الزام، 101 افراد گرفتار</title>
		<author>
			<name>ائی بی سی اردو</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/23191/</link>
			<copyright-holder>آئی بی سی اردو</copyright-holder>
		</publication>
		<num-words>190</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>انقرہ: ترکی کی پولیس نے امریکا میں مقیم مسلمان عالم فتح اللہ گلن سے مالی تعلق کے الزام میں 101 مشتبہ افراد کو گرفتار کر لیا۔</p>
			<p>واضح رہے کہ ترکی کی حکومت کی جانب سے فتح اللہ گلن پر حکومت مخالف پروپیگنڈا کرنے کا الزام عائد کیا جاتا ہے۔</p>
			<p>امریکی خبر رساں ایجنسی 'اے پی' نے ترکی کی سرکاری خبر رساں ایجنسی 'اناطولو' کا حوالہ دیتے ہوئے بتایا کہ پولیس کے پاس تاجروں اور فتح اللہ گلن سے منسلک 'آسیا' بینک کے ملازمین سمیت 140 افراد کے وارنٹ گرفتاری موجود ہیں، جن میں سے 101 کو استنبول سمیت ترکی کے 9 شہروں سے گرفتار کیا گیا۔</p>
			<p>واضح رہے کہ ترکی کی حکومت نے فتح اللہ گلن کی اعتدال پسند اسلامی تحریک کو دہشت گرد تنظیم قرار دے رکھا ہے اور گزشتہ کچھ عرصے سے مسلمان عالم سے وابستہ اخبارات، ٹی وی اسٹیشنز اور دیگر کاروبار کو قبضے میں لیا جا رہا ہے، جبکہ ان کے حامیوں کو بھی گرفتار کیا جا رہا ہے۔</p>
			<p>اناطولو کے مطابق جن افراد کو گرفتار کیا گیا، ان پر بھی اس 'دہشت گرد' گروپ کا رکن ہونے اور اس کی مالی معاونت کا الزام عائد کیا گیا ہے۔</p>
		</section>
	</body>
</document>
