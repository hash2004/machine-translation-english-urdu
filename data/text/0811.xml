<document>
	<meta>
		<title>میلاد منانے کے حامی اورمخالف پڑھیں</title>
		<author>
			<name>محمد زاہد مغل</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/13479/</link>
			<copyright-holder>آئی بی سی اردو</copyright-holder>
		</publication>
		<num-words>861</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<heading>میلاد منانے والوں کو بھی اس کی حیثیت ذھن نشین رکھنی چاہئے</heading>
			<p>یہ بات درست ہے کہ میلاد منانا بدعت نہیں اور نعمت خداوندی کے بیان اور اس پر خوشی کے اظہار نیز رسول اللہﷺ سے محبت و عقیدت کے جذبے کے اظہار اور آپ کی سیرت و شان کے بیان کیلئے منانا باعث ثواب ہے۔</p>
			<p>مگر یہ بات بھی یاد رکھنی چاھئے کہ میلاد نہ منانا نہ تو گناہ ہے، نہ اس کے نہ کرنے پر نکیر جائز ہے، نہ ہی معترضین کو عشق رسولﷺ سے بے بہرہ قرار دینا یا ان پر دشمن رسول ﷺ کی پھبتیاں کسنا جائز ہے اور نہ ہی اس کا منانا مدار ایمان و محبت ٹھر انا درست ہے۔</p>
			<p>نہ منانے والے اسے نہ منانے کیلئے چند مختلف الانواع دلائل رکھتے ہیں (مثلا یہ کہ ان کے نزدیک یہ ثابت نہیں، یا سد الذرائع کے تحت اسے نہ منانا چاہئے یا کوئی اور علمی دلیل یا شبہ وغیرہ)، لہذا ان کے نہ منانے کو ایک علمی و فقہی اختلاف سے زیادہ نہیں سمجھنا چاھئے۔</p>
			<p>ایک مخصوص دن میلاد منانا زیادہ سے زیادہ "ایک" مستحسن عمل ہے اور بس، وہ بھی استنباطی نہ کہ براہ راست شارع کی طرف سے مقرر کردہ فعل، لہذا اس پر ایسی شدت اختیار کرنا کہ اسے معیار ایمان و محبت سمجھ لیا جائے یہ حد اعتدال سے باہر نکل جانا ہے۔</p>
			<p>کسی مخصوص دن میلاد منانا یا نہ منانا ایسا ہی ہے جیسے کسی مخصوص دن سیرت کانفرنس کروانا یا نہ کروانا کہ شارع نے دونوں کیلئے کوئی وقت مقرر نہیں کیا، لہذا اسے کسی طور "تعیین شرعی" سمجھ لینا درست نہیں۔</p>
			<heading>دوسری اہم بات ہے مباح + منکرات</heading>
			<p>مباح یا مندوب چیز کے ساتھ قبیح امور شامل کر دیئے جانے کے بعد اس کے ساتھ کیا طرز عمل اختیار کیا جانا چاہئے اس میں بوجہ اختلاف ذوق و مزاج اختلاف ہو جانا ایک فطری سی چیز ہے۔</p>
			<p>چنانچہ جس کی نظر مندوب پر ہوگی اس کا فیصلہ یہ ہوگا کہ منکرات سے بچا جانا چاہئے مگر نفس مندوب کو ترک نہیں کرنا چاہئے کہ اس سے بہت سا خیر جاتا رہے گا۔</p>
			<p>اس کے برخلاف جس کی نظر عوام کے رجحانات پر ہوگی وہ یہ فتوی دے گا کہ خواص تو یقینا ان خرافات سے پرہیز کر لیں گے البتہ عوام کو ان سے روکنا ممکن نہیں لہذا عوام کو ان سے بچانے کیلئے لازم ہے کہ اس معاملے میں ان کے سامنے ممانعت کی رکاوٹ کھڑی کی جائے۔</p>
			<p>یہ دونوں رویے اپنی اپنی جگہ درست ہوتے ہیں اور ان میں اختلاف بھی حقیقی نہیں ہوتا کیونکہ جو مجوزین ہوتے ہیں وہ بھی منکرات کے جواز کے قائل نہیں ہوتے نیز جو عدم جواز کی بات کرتے ہیں نفس مندوب کو وہ بھی ناجائز نہیں کہتے البتہ اس کے لواحقات کی بنا پر اس کی مخالفت کرتے ہیں۔</p>
			<p>میلاد کے حوالے سے زیادہ اختلاف اسی نوع کا ہے جو معاشرتی رویوں کی وجہ سے اس قدر بڑھ گیا ہے۔</p>
			<heading>میلاد کے حوالے سے تیسری اہم رائے</heading>
			<p>جس شخص کے نزدیک میلاد منانا کسی دلیل صحیح سے ثابت نہیں یا وہ مجوزین کی تعبیر نصوص سے اختلاف کرتا ہے یا وہ سدالذرائع کے تناظر میں اس سے منع کرتا ہے تو اسے حق ہے کہ اسے نہ منائے (کہ مجوزین کے نزدیک یہ ویسے بھی امور واجبہ میں سے نہیں) اور دوسروں کو اپنی رائے سے متفق کرنے کی کوشش بھی کرے۔</p>
			<p>مگر اسے چاہئے کہ فریق مخالف کی رائے کو بدعت کے بجائے اجتہادی خطا پر محمول کرے (کہ دوسرا گروہ بھی نصوص ہی سے اس پر استدلال قائم کرتا ہے)۔</p>
			<p>فقہی زخیرے میں اس امر کی لاتعداد مثالیں موجود ہیں کہ ایک فقہی گروہ کے نزدیک ایک شے جائز ہوتی ہے جبکہ دوسرے کے نزدیک ناجائز، لیکن ناجائز کہنے والے جائز کہنے والوں پر بدعت کے ارتکاب کا الزام نہیں لگادیتے۔</p>
			<p>اسی طرح وہ شخص جس کے نزدیک میلاد منانا دلائل شریعہ سے مستنبط ہوتا ہے اسے حق ہے کہ اسے منائے اور دوسروں کو اس کی دعوت دے، مگر اس پر لازم ہے کہ نہ منانے والوں پر عشق رسول ﷺ سے بے بہرہ ہونے کا الزام نہ لگائے۔</p>
			<p>حضرت عائشہ (رض) کے نزدیک شب معراج میں رسول اللہ (ص) کیلئے رویت باری تعالی ثابت نہیں البتہ حضرت عباس (رض) سمیت صحابہ کی ایک جماعت کے نزدیک یہ ثابت ہے،</p>
			<p>مگر ان صحابہ نے کبھی حضرت عائشہ (رض) پر یہ الزام نہیں لگایا کہ رویت باری تعالی کا انکار کر کے وہ رسول خدا کا درجہ کم کرتی ہیں یا ان سے محبت نہیں کرتیں۔</p>
			<p>علمی اختلاف کو علمی دائرے پر ہی محمول کرنا چاہیے۔</p>
			<heading>اور آخری بات</heading>
			<p>اگر محمدﷺ واقعی عوام کے بھی رسول ہیں تو عوام کی خوشی منانے کے جو جائز کلچرل طریقے ہیں ان کی اجازت نہ دینے کا مطلب یہ ہے کہ محمدﷺ صرف خشک متکلمین کے رسول ہیں عوام کے نہیں۔</p>
			<p>رسول خدا ﷺ یثرب میں جلوہ افروز ہوتے ہیں تو یثرب والوں کے بچے، بوڑھے، جو ان الغرض سب آپ کے استقبال کیلئے شہر سے باہر آجاتے ہیں اور یہ پڑھتے جاتے ہیں: "طلع البدر علینا" کہ دیکھو "ہم پر چودھویں کا چاند طلوع ہو گیا"۔</p>
			<p>یہ کیا تھا؟ مدینے کے لوگوں کے استقبال کا ایک کلچرل طریقہ اور بس،</p>
			<p>اور نبی علیہ السلام نے اس پر کوئی نکیر نہ کی کہ "یہ تم کیا فضول کام کر رہے ہو، اسلام ایسے کاموں کا دین نہیں، بس میری اطاعت کرو"۔</p>
		</section>
	</body>
</document>
