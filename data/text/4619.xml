<document>
	<meta>
		<title>افغان طالبان کا قندوز شہرکے بیشترحصوں پردوبارہ قبضے کا دعویٰ</title>
		<author>
			<name>ٹیم آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/7382/</link>
			<copyright-holder>آئی بی سی اردو</copyright-holder>
		</publication>
		<num-words>272</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>افغان طالبان نے دعویٰ کیا ہے کہ انہوں نے قندوز شہر کے بیشتر علاقوں پر شدید جھڑپوں کے بعد دوبارہ قبضہ حاصل کر لیا۔</p>
			<p>عرب نشریاتی ادارے "الجزیرہ" کے مطابق افغان طالبان نے شمالی شہر قندوز کے بیشترعلاقوں میں افغان فورسز سے جھڑپوں کے  بعد دوبارہ قبضہ حاصل کر لیا جب کہ طالبان جنگجوؤں نے مزاحمت کے بعد فوج کو پیچھے کی جانب دھکیل دیا اور وہ علاقے جہاں چند روز قبل فوج نے قبضہ حاصل کیا تھا وہاں کا کنٹرول دوبارہ طالبان نے حاصل کر لیا۔</p>
			<p>الجزیرہ نے اپنے نمائندے کے حوالے سے دعویٰ کیا ہے کہ افغان فوج کا کہنا ہے کہ انہیں قیادت کے فقدان اور عدم تعاون کا سامنا ہے جس کے بعد سیکیورٹی فورسز کو آگے بڑھنے میں مشکلات کا سامنا ہے تاہم 7 ہزار فوجی طالبان سے قبضہ چھڑانے کے لئے آپریشن میں مصروف ہیں۔</p>
			<p>دوسری جانب افغان فوج کا کہنا ہے کہ وہ آہستہ آہستہ آگے بڑھ رہے ہیں کیوں کہ طالبان جنگجوؤں نے شہریوں کے گھروں میں داخل ہو کر انہیں یرغمال بنا رکھا ہے جس کے باعث گھر گھر سرچ آپریشن کے باعث آگے بڑھنے میں وقت لگ رہا ہے۔</p>
			<p>ادھر فرانسیسی فلاحی تنظیم ڈاکٹرز ودآؤٹ بارڈر نے اعلان کیا ہے کہ انہوں نے گزشتہ روز اسپتال پر امریکی فوج کی بمباری کے بعد عملے کو واپس بلا لیا ہے جس کے بعد اسپتال میں زیرعلاج مریضوں کو دیگر اسپتالوں میں منتقل کر دیا ہے اورعملے کا کوئی اہلکاراسپتال میں موجود نہیں۔</p>
			<p>واضح رہے کہ 29 ستمبر کو افغان طالبان نے اسٹریٹجک لحاظ سے اہم سمجھے جانے والے ملک کے پانچویں بڑے شہر قندوز پر تین مختلف اطراف سے حملہ کر کے شہر کا کنٹرول سنبھال لیا تھا۔</p>
		</section>
	</body>
</document>
