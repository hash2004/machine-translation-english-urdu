<document>
	<meta>
		<title>ابنِ سینا کا ”مردِپرّاں“ سیاق و سباق میں</title>
		<author>
			<name>مائیکل مارمورا</name>
			<gender>Male</gender>
		</author>
		<translator>
			<name>محمد عمر میمن</name>
			<gender>Male</gender>
		</translator>
		<publication>
			<name>Bunyad, Volume 4</name>
			<year>2013</year>
			<city>Lahore</city>
			<link>https://gcll.lums.edu.pk/sites/default/files/19_maical_marmoora_bunyad_2013.pdf</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
			<original-language>English</original-language>
		</publication>
		<num-words>4820</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>مقدمہ</heading>
			<p>اسلامی فلسفی ابن سینا(وفات:۱۰۳۷) کی نفسیات سے متعلق نگارشات اس لحاظ سے قابل ذکر ہیں کہ ان میں وہ ایک ہوا میں معلق آدمی - ”مردِپرّاں“ - کی فرضی مثال دیتا ہے۔ یہ مثال، جس نے لاطینی علم کلام <annotation lang="en">(Latin scholastics)</annotation> پر اپنا نقش چھوڑا تھا، اور اب جدید محققین کی توجہ اپنی طرف منعطف کرا رہی ہے، ابن سینا کی نگارشات میں تین بار ظاہر ہوتی ہے، ایسے سیاق وسباق میں جو ایک دوسرے سے قریبی نسبت رکھتے ہیں لیکن بعینہٖ مماثل نہیں۔ اپنے تیسرے ظہور میں، جو اس کا خلاصتی قالب <annotation lang="en">(condensed version)</annotation> ہے، یہ تصور سے عمومی طور پر روشناس کراتی ہے۔ یہ فعلاً یہ بتاتی ہے کہ اگر آپ اپنی ’شے‘ <annotation lang="en">(‘entity’)</annotation>، ’فردیت‘ <annotation lang="en">(‘person’)</annotation>، ’ذات‘ <annotation lang="en">(‘self’)</annotation> (ذَاتَک) کا تصور اس طرح کریں کہ یہ پیدائش سے مکملاً بالغ تخلیق کی گئی ہے، ذہن اور جسم دونوں اعتبار سے بالکل صحیح سلامت ہے، لیکن معتدل ہوا میں اس طرح معلق ہے کہ یہ ’ذات‘ <annotation lang="en">(‘self’)</annotation> اپنے جسم اور طبعی عوارض سے کلی طور پر غیر آگاہ ہے، ”تو آپ دریافت کریں گے کہ یہ ہر شے سے غیر آگاہ ہو گی سواے اپنے انفرادی وجود(اَنَّیَتِھا) کے استحکام (ثبوت) کے۔</p>
			<p>ابن سینا اس فرضی مثال سے جو دکھانا چاہتا ہے وہ اتنا واضح نہیں ہے جتنا بادی النظر میں معلوم ہوتا ہے۔ اول تو ان کرداروں کو ہی لیں جو ’مردپرّاں‘ اپنی تینوں رونمائیوں میں انجام دیتا ہے، جو ہر چند قریبی نسبت رکھنے اور ایک دوسرے کا تکملہ ہونے کے باوجود مماثل نہیں ہیں۔ اس سے بڑھ کر اور بر محل ابن سینا کے متون کی پیچیدگی ہے، زبان اور خیال دونوں اعتبارات سے۔ متون میں ’مردپرّاں‘ اور اس میں شامل یا اس سے متعلق دلائل غیر محقق ہیں۔</p>
			<p>لیکن ساری دشواریوں کے باوجود یہ مثال اپنے مصنف کی نو افلاطونی ’نفس۔ جسم‘ کی ثنویت <annotation lang="en">(Neoplatonic soul-body dualism)</annotation> کی آئینہ دار ہے۔ مثال کے تینوں قالب <annotation lang="en">(versions)</annotation> پراس لحاظ سے متوجہ ہونے سے قبل کہ ان کی نوعیت کا واضح اندازہ کیا جا سکے، بہتر ہوگا کہ اس کے دیگر - خاص طور پر قرونِ وسطائی اسلامی - نفسیاتی نظریوں سے تعلق کی بابت کچھ ملاحظات پیش کر دیے جائیں جن سے ہو سکتا ہے کہ اسے اپنے تاریخی گردو پیش میں متمکن کرنے میں مدد مل سکے۔ اس مثال اور کارٹیزین <annotation lang="en">cogito</annotation> کے درمیان پائی جانے والی مشابہتوں پر محققین نے بحث کی ہے۔ یہ خیال کہ ہمیں اپنے انفرادی وجود کا بالکل یقینی شعور ہوتا ہے ان باتوں میں سے ایک ہے جو اس مثال میں باطنی طور پر موجود ہے۔ یہ خیال جیسا کہ ہم آگے چل کر دیکھیں گے، ابن سینا کے متناقض <annotation lang="en">(paradoxical)</annotation> عقیدے کا حصہ ہے جس کی رو سے ہمیں اپنی انفرادی ذات کے وجود کا مسلسل، بے حد قریبی شعور ہوتا ہے۔</p>
			<p>اس کے باوجود کہ ہم اس [حقیقت] سے آگاہ نہ ہوں۔ بہر حال یہاں اولین سروکار نفسیات سے ہے، مابعد الطبیعیات سے نہیں۔ اس مثال میں ابن سینا اپنے وجود کے یقینِ محکم کا متلاشی نہیں کہ ایک مقدمے کی حیثیت سے اس پر کسی فلسفیانہ نظام کی بنا رکھ سکے۔ اس کا مابعد الطبیعیاتی نقطۂ آغاز ’شبہ‘ نہیں ہے، بلکہ یہ یقین کامل ہے ”کہ یہاں وجود ہے“۔</p>
			<p>کہ ہمیں اپنے انفرادی وجود کا یقینی علم ہوتا ہے وہ نظریہ ہے جو اسلامی نظری اہلِ دینیات، یعنی مُتَکلِّمون، کے یہاں بھی عام طور پر رائج تھا۔ کلامکے دونوں متصادم مذاہب، معتزِلۃ اور اَشَاعِرۃ اس نظریے کے قائل تھے۔ وہ وجودِ ذات کے گیان کو ان معرفتوں میں شمار کرتے تھے جو ’ناگزیر/ ضروری‘ یا ’لازمی‘ تھیں۔ دوسری طرف ابن سینا ذات کی بابت اس عقیدے کا مخالف تھا جس کے عَلم بردار یہ عالمِ دینیات تھے، لیکن اس لیے نہیں کہ یہ حضرات اس کے قائل تھے کہ ہمیں اپنے وجود کا علم بے شک و شبہ ہوتا ہے۔ ابن سینا کا اُن سے اختلاف ’ذات‘ کی نوعیت کے مسئلے کی بابت تھا، یا - جس پیرائے میں اس مسئلے کو بعض اوقات بیان کیا گیا ہے - ضمیرِ متکلم ’میں‘ کے مرجع کی بابت۔ کیا یہ ’غیرمادّی نفسِ عقلی‘، تھا، جس کا ابن سینا حامی تھا، یا کوئی ـ ’مادّی شے‘، جس کے عالمِ دینیات اور دوسرے مسلمان دعویدار تھے؟ سو ابن سینا کے نفسیات پر رسائل میں سے مختصر ترین رسالے کا آغاز مندرجہ ذیل الفاظ میں ہوتا ہے:</p>
			<blockquote>
				<p>ہم کہتے ہیں: ’نفس‘ <annotation lang="en">(the soul)</annotation> سے جو مرادلی جاتی ہے وہ وہ ہے جس کی طرف ہم میں سے ہر ایک اپنے قول ’مَیں‘ میں رجوع کرتا ہے۔ محققین اس میں اختلاف کرتے ہیں کہ یہ مرجع آیا یہی جسم ہے جو حواس مشاہدہ اور تجربہ کرتے ہیں، یا چیزِ دیگر ہے۔ جہاں تک اول الذکر [متبادل] کا تعلق ہے، بیشتر افراد اور متکلمون کا خیال ہے کہ انسان یہی جسم ہے اور ہر کس جب ’مَیں‘ کہتا ہے تو اس کا مرجع یہی ہوتا ہے۔ یہ غلط عقیدہ ہے جیسا کہ ہم دکھائیں گے۔</p>
				<p>یہاں یہ واضح کر دینا چاہیے کہ متکلمین کی بھاری اکثریت ذَرِّیت پسند <annotation lang="en">(atomist)</annotation> تھی، نفسِانسانی کے مادّی تصور کی حامل۔ یقینا ان میں استثنیات اورتنوعات بھی تھے۔ مثلاً معتزلی النظام (وفات: ۸۴۵) ذَرِیت <annotation lang="en">(atomism)</annotation> کا انکاری تھا۔ وہ اس کا قائل تھا کہ نفس ایک نہایت لطیف مادّی جو ہر <annotation lang="en">(subtle material substance)</annotation> ہے جو سارے جسم میں بکھرا ہوا ہے، اور اسے جِلا بخشتا ہے۔ البتہ نویں صدی کا ایک اور معتزلی، معمّر (وفات:۸۳۵)، ذَرِّیت کا انکاری تو نہیں تھا، لیکن یہ عقیدہ رکھتا تھا کہ انسانی نفس غیر مادّی ہے، روحانی ذرّہ ہے۔ تاہم زیادہ تر متکلمین ذرّیت اور مادیت کے قائل تھے۔ وہ یا تو اس عقیدے کے پیرو تھے کہ نفس انفرادی مادّی ذرّہ ہے جس سے زندگی، ایک آنی جانی عارضے کی حیثیت سے، منسلک ہو جاتی ہے، یا پھر اس عقیدے کے حامی تھے کہ نفس اور زود گزر عارضہ، زندگی، جو ایک نامیاتی جسم سے منسلک ہو جاتا ہے، ایک ہی شے ہیں۔</p>
			</blockquote>
			<p>نفس کی بابت نسبتاً زیادہ روایتی اسلامی عقیدہ نویں صدی کے النظام سے مطابقت رکھتا ہے۔ تو گویا اب زندگی کا مطلب نفس اور جسم کا اتصال ٹھہرا۔ نفس لطیف مادّہ ہے جو پورے جسم میں پھیلا ہوتا ہے اور اسے زندگی بخشتا ہے۔ موت نفس کا جسم سے انفصال ہے۔ نفس، مادّی جو ہر ہونے کے باوجود، جاوداں ہے اور قیامت کے دن جسم سے دوبارہ ضم ہو جائے گا۔ چودھویں صدی کے ابن قّیم الجوزیہ (وفات: ۱۳۵) نے اس روایتی تصور کا خلاصہ پیش کیا ہے۔ وہ کہتے ہیں کہ انسانی نفس ”حواس سے متصف جسم سے باعتبار ماہیت(الماھِیّۃ) <annotation lang="en">(quiddity)</annotation> مختلف ہے، اس طرح کہ یہ ایک نورانی، ارفع، لطیف، زندہ اور متحرک جسم ہے۔ یہ اعضاے جسم کے مادّے میں نفوذ کرتا ہے اور وہاں اسی طرح جاری و ساری ہوتا ہے جس طرح گلابوں میں پانی، زیتونوں میں روغن اور کوئلوں میں آگ۔“</p>
			<p>ابن سینا نفس کے اس روایتی عقیدے کا بھی مخالف ہے۔ لطیف مادّے کی حیثیت سے نفس کا یہ تصور خود اس کی اس چیز سے لائق ذکر مشابہت رکھتا ہے جس کا تصور وہ الروح <annotation lang="en">(spirit)</annotation> کے طور پر کرتا تھا، یعنی ’جسم لطیف‘ جو زندہ جسم میں سرایت کرتا ہے، اور نباتاتی اور حیوانی نفس <annotation lang="en">(soul)</annotation> کی زیریں سطح (اساس /بنیاد) <annotation lang="en">(substratum)</annotation> کا کردار انجام دیتا ہے۔ نفس مادی شے ہے اور، ابن سینا کے تئیں، جو شے مادّی ہو(ارضی اقلیم میں) فساد پذیر <annotation lang="en">(corruptible)</annotation> ہوتی ہے۔ اس کے بر خلاف، نفسِ عقلی <annotation lang="en">(rational soul)</annotation> غیر مادّی ہے اور اسی لیے جاو داں بھی۔ ابن سینا کا ’مردِپرّاں‘، جیسا کہ ہم دیکھیں گے، منجملہ دیگر باتوں کے، اسی نفس کی غیر مادیت - اور ضمناً - اس کی غیرفانیت کو اجاگر کرنے کے لیے استعمال کیا گیا ہے۔</p>
			<heading>۱۔ مثال کا اولین قالب <annotation lang="en">(Version)</annotation></heading>
			<p>مردپرّاںٗکا پہلا قالب <annotation lang="en">(Psychology, I, 1)</annotation> میں واقع ہوتا ہے۔ اس نہایت پیچیدہ جحج اور دلائل کے مرقع باب کا مقصد - جس کا مدعی خود اس کا سرنامہ ہے - نفس، ’جہاں تک کہ یہ نفس ہے‘، کے وجود کا قیام اور تعین ہے۔ ’جہاں تک کہ یہ نفس ہے‘ کے فقرہ سے یوں ظاہر ہوتا ہے جیسے یہاں ابن سینا کا سروکار نفس کے جوہر <annotation lang="en">(essence)</annotation> اور ماہیت <annotation lang="en">(quiddity)</annotation> سے ہے۔ لیکن ایسا نہیں ہے۔ یہاں اس کا سروکار صرف نفس کے جسم کے ساتھ فعلی تعلق سے ہی ہے، ایسا تعلق جو، وہ بار بار بتاتا ہے، ماہیت سے مختلف ہے اور جو وجود کے زمرے <annotation lang="en">(category)</annotation>، جیسے جوہر، جس سے نفس وابستہ ہے، کو اجاگر نہیں کرتا۔</p>
			<p>مثال کے طور پر، وہ اس کا بیان اس باب کے آغاز میں ہی کر دیتا ہے جہاں اس نے ارسطاطالیسی مفہوم میں نفس کے وجود کے حق میں بحث کی ہے۔:نامیاتی اجسام کے مشاہدے میں آنے والے ذی روح افعال ان کی خالص جسمیت کے باعث نہیں ہو سکتے، بلکہ ان اصولوں [محرکات] <annotation lang="en">(principles)</annotation> کے باعث ہی ہو سکتے ہیں جو خود ان میں اندرونی [جوہری] طور پر موجود ہیں۔ ”ایسے افعال - جن کے اجرا کا محرک خواہ کچھ بھی ہو - جو ایسے یکساں نمونے کے نہیں جوارادے <annotation lang="en">(volition)</annotation> کی نفی کرتا ہو، نفس“ اسی کا نام ہے۔ وہ کلام جاری رکھتا ہوئے مزید کہتا ہے، ”یہ اس چیز کا نام ہے، اس اعتبار سے نہیں کہ یہ جوہر <annotation lang="en">(substance)</annotation> ہے، بلکہ کسی تعلق کے اعتبار سے جو اسے ہے۔“ باردگر، ایک طویل کلام کے دوران، جس میں وہ وجودِ کامل <annotation lang="en">(entelechy)</annotation> اور صورت <annotation lang="en">(form)</annotation> کے درمیان امتیاز قائم کرتا ہے (”ہر صورت ایک وجودِ کامل ہے لیکن ہر وجودِ کامل صورت نہیں“) اور جہاں وہ اس کا مدعی ہے کہ نفس کا حوالہ دینے کے لیے ’صورت‘ نہیں بلکہ ’وجودِ کامل‘ زیادہ جامع اصطلاح ہے۔ رقم طراز ہے:</p>
			<blockquote>
				<p>یہ جان لینے کے بعد کہ نفس ایک وجود کامل ہے،...، ہم ہنوز یہ نہیں جانتے کہ نفس اور اس کی ماہیت کیا ہے، ہم نے تو صرف نفس کو من حیث نفس ہی جانا ہے۔ اس پر ’نفس‘ کی اصطلاح کا اطلاق بحیثیت جوہر نہیں ہوتا، بلکہ اس حیثیت سے کہ یہ اجسام پر فرمانروائی کرتا ہے اور ان سے نسبت رکھتا ہے۔... حقیقت یہ ہے کہ ہمیں نفس کے جوہر کو سمجھنے کے لیے ایک علاحدہ تفتیش کرنی ہو گی۔</p>
			</blockquote>
			<p>’وجودِ کامل‘ پر مزید بحث کرنے کے بعد، جو ارسطاطالیسی تعریف کی طرف ہماری قیادت کرتی ہے‘ جس کی رو سے نفس ایک جیتے جاگتے‘ فعال طبعی عضو کا اولین ’وجودِ کامل‘ ہے، اور اس تعریف کے واحد معنی میں دونوں ارضی اور سماوی نفوس پر اطلاق کی دشواری پر بحث کرنے کے بعد، ابن سینا ایک آخری یاد دہانی کراتا ہے کہ نفس کی اس عقلی حد/ تعریف <annotation lang="en">(rational definition of the soul)</annotation> سے ماہیت مراد نہیں۔ اس یاد دہانی کے ساتھ ’مردِپرّاں‘ کے لیے وقف باب کا آخری حصہ متعارف کرایا جاتا ہے:</p>
			<blockquote>
				<p>اب ہم نے اس اسم کا معنی جان لیا جس کا اس چیز پر اطلاق ہوتا ہے جو اصطلاحاً نفس اس لیے کہلاتا ہے کہ وہ ایک نسبت کا حامل ہے۔ اب ہمیں سزا وار ہے کہ خود کو اِس شے کی ماہیت کو گرفت میں لانے کے لیے لگائیں جو مندرجہ بالا ملا حظات کے ذریعے نفس کہلائی گئی ہے۔ </p>
				<p>ابن سینا بیان جاری رکھتا ہے:</p>
				<p>یہاں ہمیں لازم ہے کہ تنبیہ اور تذکیر [یاد دہانی] کے ذریعے نفس کا اثبات کریں، ایک ایسااشارہکریں جو کسی ایسے پر شدید اثر انگیزی کا حامل ہو جو بذاتہ حقیقت کے ملاحظے کی قدرت رکھتا ہو، جسے سکھانے، مسلسل اکسانے، اورسو فسطائی خطائوں میں بھٹکنے سے بچانے کی ضرورت نہ ہو۔</p>
			</blockquote>
			<p>’مردِپرّاں‘ کی مثال اس بیان کے فوراً بعد آتی ہے۔ مثال پر متوجہ ہونے سے پہلے ضروری ہے کہ مندرجہ بالابیان پر غور کرنے کے لیے کچھ توقف کر لیا جائے، جو مثال کے اولین (اور سب سے زیادہ مشکل آفریں)قالب کی تفہیم کے لیے کافی بنیادی ہے۔ بیان، اگرچہ وضعی اعتبار سے <annotation lang="en">(structurally)</annotation> غامض) اور ترجمے کے اعتبار سے دشوار (ہے، تاہم اپنے مقصد کے اظہار میں - یہی کہ ’تنبیہ‘ اور ’تذکیر‘ کے ذریعے نفس کے وجود کا اثبات کیا جائے - بالکل صاف و سادہ ہے۔ </p>
			<p>لیکن ’تنبیہ‘ اور ’تذکیر‘ سے ابن سینا کا کیا منشا ہے؟ <annotation lang="en">Psychology, V, 7</annotation> سے اس کے معنی پر کسی قدر روشنی پڑتی ہے جہاں وہ مختلف نفسیاتی نظریوں کی خوشہ چینی اور تردید کرتا ہے۔ اِن میں سے دو ’تنبیہ‘ اور ’تذکیر‘ سے متعلق ہیں۔ پہلانظریہ اس کا مدعی ہے کہ نفسِ انسانی اپنی فطرت میں تمام اشیا سے آگاہ ہے: ادراک اور تعقل کے فعل اسے صرف اس علم سے متنبہ کرتے ہیں جو خود اس میں پہلے سے موجود ہے لیکن جس سے وہ غافل ہو گیا تھا۔ دوسرا نظریہ بھی اسی کا قائل ہے کہ نفس تمام اشیا کا علم رکھتا ہے، لیکن یہ علم وہ ہے جو اس نے ’پہلے‘ کبھی حاصل کیا تھا۔ ابن سینا اس نظریے کا تشخص نہیں کرتا، لیکن بظاہر افلاطونی نظریۂ یاد آوری <annotation lang="en">(Platonic theory of reminiscence)</annotation> اس کا واضح امیدوارمعلوم ہوتا ہے۔ بہر کیف، علم یاد آوری ہے، ادراک اور تعقل کے افعال اس چیز سے متنبہ کرتے ہیں جو پہلے سے جانی ہوئی ہے۔</p>
			<p>ابن سینا کا فلسفیانہ نظام ان دونوں میں سے کسی نظریے کی گنجائش نہیں رکھتا اور وہ انھیں اور ان کے اس دعوے کو رد کر دیتا ہے کہ نفس اپنے اندر، گویا کہ، ’تمام‘ اشیا کا علم رکھتا ہے۔ لیکن وہ اس اندازِ نظر کو رد نہیںکرتا کہ نفس اپنی فطرت میں خود آگا ہی کا حامل ہے۔ ’مردِپرّاں‘ کے تیسرے قالب کا اصلی منشا، جیسا کہ ہم دیکھیں گے، یہ بیان اور واضح کرنا ہے کہ نفس مسلسل خود آگاہ ہے۔ ’فطری‘ خود آگاہی <annotation lang="en">(‘natural‘ self knowledge)</annotation> کی ایک اور مثال التعلیقات میں واقع ہوتی ہے، جو ابن سینا کے ان ملاحظات پر مشتمل ہے جو اس نے اپنے شاگرد بہمن یار کو املا کرائے تھے: </p>
			<blockquote>
				<p>نفسِ انسانی [اس طرح مرتب ہوا ہے کہ] فطری طور پر موجودات <annotation lang="en">(existents)</annotation> سے آگاہ ہے۔ ان میں سے بعض کو فطری طور پر جانتا ہے؛ بعض دوسروں سے اسے یہ قدرت ملتی ہے کہ وہ ان سے بذریعۂ تحصیل آگاہ ہو جائے۔ وہ جو اس کے لیے فطری طور پر حاصل کیا جاتا ہے، وہ اس کے لیے فعلاً اور ہمیشہ کے لیے گرفت میں آ جاتا ہے۔ چنانچہ اس کی خود آگاہی فطری طور پر ہوتی ہے، کہ یہ اسی کا ایک ترکیبی جز ہے اور ہمیشہ کے لیے اور فعلاً اس کی ملکیت ہوتا ہے۔ اس کی یہ آگہی کہ خود آگاہ ہے تحصیلاً ہوتی ہے۔ </p>
			</blockquote>
			<p>اس تصنیف میں ابن سینا بہت زیادہ وضاحت سے کام نہیں لیتا: وہ اس کی تشریح نہیں کرتا کہ اپنی ذات سے ہمیشہ آگاہ ہوتے ہوئے بھی کوئی اس آگہی کی آگہی کی ’تحصیل‘ آخر کیسے کرتا ہے۔ مقام آخَر پر وہ اسی سے متعلق سوال - کہ کوئی اپنی ذات (اور اس کی غیر مادّیت) کو جاننے کی کیوں جستجو کرے جب اسے پہلے سے ہی یہ علم ہے - کا جواب پیش کرتا ہے۔ <annotation lang="en">Psychology, V, 7</annotation> میں رقم طراز ہے: </p>
			<blockquote>
				<p>بات یہ نہیں ہے کہ اگر آپ [ذات کے] وجود کی جستجو کر رہے ہیں اور یہ غیر جسمانی ہے، تو اس لیے آپ اس سے مطلقاً مفہوم میں لا علم ہیں۔ بلکہ [معاملہ یہ ہے کہ] آپ اس سے غافل ہیں۔ بیشتر موقعوں پر کوئی چیز بالکل سامنے ہوتی ہے تاہم آدمی اس سے غافل ہوتا ہے۔[اس صورت میں] یہ نا معلوم کی حدود میں آ جاتی ہے اور اس کی نسبتاً زیادہ دور افتادہ مقام سے جستجو کی جاتی ہے۔ اکثر یہ جاننا کہ یہ قریب ہی ہے ’تنبیہ‘ کے زمرے میں آتا ہے۔</p>
			</blockquote>
			<p>چلیے اب اس بیان کی طرف لوٹتے ہیں‘ جو ’مردِپرّاں‘ کے اولین قالب سے فوراً پہلے آتا ہے۔ اس میں صاف لفظوں میں کہا گیا ہے کہ جو آرہا ہے اس کا مدعا ”نفس کے وجود کا ثبوت“ ظاہر کرنا ہے۔ ”...تنبیہ اور تذکیر کے ذریعے، ایک ایسااشارہ جو کسی ایسے پر شدید اثر انگیزی کا حامل ہو جو بذا تہٖ حقیقت کے ملاحظے کی قدرت رکھتا ہو۔“ پہلا قالب حسب ذیل ہے۔</p>
			<blockquote>
				<p>ہم کہتے ہیں: ہم میں کا کوئی یہ تصور کرے کہ جیسے وہ یکبارگی پیدا ہوا ہے اور کامل پیدا ہوا ہے، لیکن اس کی بینائی کو خارجی اشیا کے مشاہدے سے ڈھک دیا گیا ہے، اور وہ ہوایا خلا میں اس طرح گرتا ہوا [معلق] پیدا ہوا ہے کہ اسے ہوائی مزاحمت کا سامنا در پیش نہیں ہے، جس کے باعث اسے محسوس کرنے کی ضرورت ہو، اور اس کے اعضا باہم اس طرح منفصل ہیں کہ نہ ان کا ایک دوسرے سے ملاپ ہوتا ہے اور نہ وہ ایک دوسرے کو چھو سکتے ہیں۔ اب وہ یہ غور کرے کہ آیا وہ اپنی ذات(ذاتہ) کے وجود کا اثبات کرے گا۔</p>
				<p>وہ اپنی ذات کے وجود کا اثبات کرنے میں کوئی شک نہیں کرے گا، لیکن ساتھ ہی وہ اپنے اعضا میں سے کسی کا اثبات نہیں کرے گا، نہ داخلی اعضا کا، جیسے قلب یا دماغ، یا کسی خارجی شے کا۔ اس کے برعکس، وہ صرف اپنی ذات ہی کا اثبات کرے گا، بغیر اس کے حق میں طول، عرض اور عمق کا اثبات کیے۔ اب اگر اس حالت میں وہ ہاتھ یا کسی اور عضو کا تصور کر سکے، تو وہ اس کا تصور اس طرح نہیں کرے گا کہ یہ اس کی ذات کا حصہ ہے یا اس [ذات] کے وجود کی شرط ہے۔ </p>
				<p>آپ جانتے ہیں کہ جس کا اثبات ہو رہا ہے وہ اس سے مختلف ہے جس کا اثبات نہیں ہو رہا ہے اور جس کا اقرار ہو رہا ہے(المقربہٖ) وہ وہ نہیں جس کا اقرار ہو رہا ہے۔ چنانچہ وہ ذات جس کے وجود کا اثبات اس نے کیا ہے بنفسہٖ اس کی ذات ہونے کی خاصیت(خاصِّیۃ) کی حامل ہے، اور اس کے جسم اور اعضا سے مختلف ہے جن کا اثبات نہیں ہوا ہے۔</p>
				<p>نتیجتاً اثبات کرنے والے(المُثبِت) کے پاس نفس کے وجود سے اس طرح متنبہ ہو جانے کا(یَتَنبّہ)ذریعہ ہے(لہ سبیل) کہ یہ جسم سے مختلف کوئی شے ہے - ہاں بالکل، جسم سے مختلف - اور [اس وجود سے] براہ راست واقف (عارف) اور آگاہ ہونے کا۔ اگر وہ اس سے غافل ہے، تو اسے آموزشی شہ دلانے کی ضرورت ہے۔</p>
			</blockquote>
			<p>آخری پارے میں یہ نکتہ کھل کر سامنے آ گیا ہے کہ ابن سینا ہم سے جس تصوری اور فکری کارروائی کا طالب ہے وہ انتہاے کار ہمیں ہماری غیر مادّی ذات کے تجرباتی علم سے متنبہ کرتی ہے۔ زیادہ صراحت کے ساتھ، یہ بیان کیا گیا ہے کہ مثال میں جو اپنے جسم کا اثبات کیے بغیر اپنے وجود کا اثبات کر رہا ہے(المُثبِت)، ’اس کے پاس‘ ذات کے غیر مادّی ہونے اور بعد ازاں اس غیر مادّی وجود کے تجرباتی علم سے ’متنبہ ہو جانے‘ کا (اَن یَتَنبّہ) ’ذریعہ‘ ہے (لہ سبیل)۔ (یہاں عارف کی اصطلاح کا استعمال، جو فعل عَرَفَ کا اسم فاعل ہے، کافی اہم ہے۔) ابن سینا کی زبان میں(اور اسلامی اہلِ تصوف کے یہاں بھی) ’جاننا‘ [عَرَفَ] تجرباتی، قریبی علم، یعنی ’معرفت،‘ کے مفہوم میں استعمال ہوتا ہے۔) دوسرے لفظوں میں، یہاں ہمیں ’جاننے‘ کے دو مرحلے دریافت ہوتے ہیں۔ پہلا یہ جاننا ہے کہ ذات غیر مادّی ہے، اور اس کی قیادت میں دوسرا یہ کہ کسی کی ذات کا اس اعتبار سے تجرباتی علم کہ یہ ایک غیر مادّی شے <annotation lang="en">(entity)</annotation> ہے۔</p>
			<p>جب ابن سینا ذات کو اس علم سے متنبہ کرنے کی ’سبیل‘ [ذریعے] کا ذکر کرتا ہے، تو وہ اس سے فوری قبل کے پارے میں پیش کردہ حجت کا حوالہ دے رہا ہوتا ہے جس کا مندرجہ ذیل خلاصہ یہ ہو گا:مثال کی صورتِ حال میں ذات طبیعیت اور جسمیت <annotation lang="en">(physical and the bodily)</annotation> سے کلیتاً غیر آگاہ ہوتے ہوئے بھی اپنے وجود کا شعور رکھتی ہے، اور اس پر شک نہیں کرتی۔ چنانچہ وہ جسم کے وجود کا اثبات کیے بغیر اپنے وجود کا اثبات کرتی ہے۔ لیکن چونکہ جس کا اثبات کیا گیا ہے وہ اس سے مختلف ہے جس کا اثبات نہیں کیا گیا، تو وہ ذات جس کے وجود کا اثبات کیا جا رہا ہے جسم نہیں ہے۔</p>
			<p>بایں ہمہ، یہ حجت جو ’مردِپرّاں‘ کے پہلے قالب کے لیے مرکزی حیثیت کی حامل ہے‘ مسئلہ ساز ہے۔ یہ ایک تخیلی، مفروضہ نظام کے اندر ہی کارپر داز ہے اور اسی لیے آدمی اس کے نتیجوں کو بھی مفروضہ اوربدون اعتماد [احتمالی] ہونے کی توقع کرتا ہے۔ لیکن یہاں ایک بے ضرورت انحراف مفروضہ سے قطعیت کی طرف واقع ہوتا ہے۔ کیونکہ اس کے نتیجے کی زبان قاطع ہے۔ کہ خود ابن سینا کا منشا یہی تھا کہ یہ نتیجہ قاطع ہو، تو وہ مثال کے بقیہ دونوں قالبوں سے بھی عیاں ہے۔ اس تعلق سے یہ ملحوظ رکھنا چاہیے کہ ابن سینا کی منطق پر نگارشات میں ایسے موقعے آتے ہیں جہاں وہ قطعی مقاصد کے لیے اس سے ملتی جلتی فرضی مثال استعمال کرتا ہے۔ چنانچہ وہ رقم طراز ہے کہ اگر کوئی شخص کامل بالغ اور عاقل پیدا ہوتا ہے اور کبھی دیگر انسانوں اور انسانی اداروں سے کوئی سابقہ نہیں پڑا ہوتا، پھر اس کا سابقہ کسی قبول عام اخلاقی قول اور فی نفسہٖ عیاں منطقی صداقت سے ہوتا ہے، تو وہ اول الذکر کے بارے میں تو شبہ کر سکتا ہے، لیکن ثانی الذ کر کے بارے میں نہیں۔ یہ مثال یہاں خود آشکاریت کے معیار کے طور پر پیش کی گئی ہے۔ مزید، یہاں یہ مثال طبعی علم کی تعریف کے لیے استعمال ہوئی ہے۔ اس کے بیان کے مطابق یہ وہ علم ہے جو کسی ایسے شخص کو جو مکملاً بالغ اور عاقل حالت میں پیدا ہوا ہو اور جس کا کسی انسان سے اتصال نہ ہوا ہو مہیا ہو گا۔</p>
			<p>مزید براں، یہ حجت مختلف فیہ ہے۔ اب ہمارا سامنا ان مفروضوں سے ہوتا ہے جو شاید یہ واضح کر سکیں کہ ابن سینا اس کے نتائج کس طرح قطعیت کے ساتھ برتتا ہے۔ جیسا کہ پہلے اشارہ کیا جا چکا ہے، وہ اس کا قائل ہے کہ ذات اپنا فطری اور مسلسل علم رکھتی ہے۔ ’مردِپرّاں‘ کے تیسرے قالب میں، جیسا کہ ہم دیکھیں گے، وہ اس کی وضاحت کرتا ہے۔ بشر طے کہ ذات ”کسی چیز کو صحیح طور پر پہچان“ سکے، تو پھر احوال خواہ کچھ بھی ہوں، اسے اپنی ذات کا یہ مسلسل علم میسر ہو گا۔ ابن سینا ان احوال میں جن میں ذات ہنور ”کسی چیز کو صحیح طور پر پہچان” سکتی ہے، اس کے طبیعیت اور جسمیت سے مکملاً غیر آگاہ ہونے کی حالت کو شامل کرتا ہے، جس کی مثال ’مردِپرّاں‘ ہے۔ لیکن ایک بار جب وہ اسے شامل کر لیتا ہے، تو وہ پہلے سے ہی اسے بذاتہٖ ایک امرِ مثبوتہ فرض کر رہا ہوتا ہے، ایک غیر مادّی ذات جو خود آگہی کی صلاحیت رکھتی ہے، اس حالت میں کہ وہ جسم اور ہر طبیعی شے سے مطلقاً غافل ہے۔</p>
			<p>بہر کیف، یہاں ہمارا سروکار اس حجت کے ضعف سے اتنا نہیں جتنا اس کردار سے ہے جو یہ [’مردِپرّاں‘] کی تمثیل میں انجام دیتی ہے۔ جیسے پہلے سرسری طور پر اشارہ کیا جا چکا ہے، یہاں حقیقت میں ایک نہیں بلکہ دو وظیفے انجام دیے جا رہے ہیں۔ پہلا یہ ثابت کرنا ہے کہ نفس غیر مادّی ہے؛ اور یہ جتاتے ہوئے دوسرا یہ کہ نفس کو اپنے غیر مادّی شے ہونے کے تجرباتی علم کے لیے بیدار کیا جائے۔ چونکہ حجت کا حاصل، یہی کہ نفس غیر مادّی ہے، اس تجرباتی علم سے مطابقت رکھتا ہے جس کا خود محرک ہے، دونوں ہم رشتہ وظیفوں کے درمیان امتیاز، گویا کہ، آسانی سے دھندلا جاتا ہے۔</p>
			<heading>۲۔ دوسرا قالب</heading>
			<p>یہ قالب جو بہت مختصر ہے، <annotation lang="en">Psychology, V, 7</annotation> میں وارد ہوتا ہے۔ جیسا کہ پہلے ذکر کیا جا چکا ہے، یہ وہ باب ہے جس میں ابن سینا متعدد نفسیاتی نظریوں کی نکتہ چینی اور تردید کرتا ہے۔ ان میں سے ایک یہ نظر یہ ہے کہ نفس انسانی واحد شے <annotation lang="en">(entity)</annotation> نہیں ہو سکتا، کہ نباتاتی، حیوانی اور عقلی نفس اعدادی اعتبار سے تین جدا گانہ نفس ہیں۔ اس نظریے کے رد میں میں وہ دو نکتوں پر بحث کرتا: ۱:-کہ مختلف نفسیاتی صلاحیتیں ایسی شے کی مقتضی ہیں جو انھیں وابستہ اور متحد کر سکے؛ ۲:-کہ یہ وابستہ کرنے والی شے جسمانی نہیں ہو سکتی بلکہ اسے غیر مادّی نفسِ عقلی ہونا چاہیے۔ دوسرے نکتے پر بحث و تمحیص کے دوران، ’مردِپرّاں‘ بارد گر ظہور کرتا ہے، اور یہاں ایک ہم رشتہ لیکن مختلف کردار انجام دیتا ہے، جو اس وظیفے سے مختلف ہے جو اس نے اپنے پہلے ظہور میں ادا کیا تھا۔</p>
			<p>ابن سینا استدلال کرتا ہے کہ نفسیاتی صلاحیتوں کو باہم دگر کرنے کے لیے کوئی شے ناگزیر ہے، جو ان سے اس طرح وابستہ ہوتی ہے جس طرح ارسطاطالیسی عام سمجھ بوجھ <annotation lang="en">(common sense)</annotation> مختلف حواس سے۔ حسیاتی <annotation lang="en">(sensory)</annotation> افعال مشتہی اور غصیلے <annotation lang="en">(appetitive and irascible)</annotation> افعال سے مختلف ہوتے ہیں۔ تاہم ان صلاحیتوں میں تفاعل ہوتا ہے۔ یہی وجہ ہے کہ ہم ”جب ہم نے محسوس کیا، ہم نے خواہش کی،“ اور ”جب ہم نے فلاں بات دیکھی، ہمیں غصہ آیا“ جیسے مبنی بر حقیقت بیانات دے سکتے ہیں۔ ہم ایسی حقیقی باتیں اس لیے کہہ سکتے ہیں کہ کوئی شے ہے جو ان مختلف صلاحیتوں کو ایک دوسرے سے وابستہ اور منسلک کرتی ہے۔ یہ شے، ابن سینا بیان کو ختم کرتے ہوئے کہتا ہے، ”وہی ہے جسے ہم میں سے ہر کس اپنی ذات محسوس کرتا ہے۔“</p>
			<p>یہ دکھانے کے لیے کہ یہ وابستہ کرنے والی شے غیر مادّی نفسِ عقلی ہے‘ ابن سینا تین دلیلیں پیش کرتا ہے۔ پہلی اور مختصر ترین دلیل یہ ہے کہ جسم من حیث الجسم یہ وابستہ کرنے والی شے نہیں ہو سکتا۔ کیونکہ اس صورت میں ہر جسمانی شے یہ کام سر انجام دے سکے گی، اور فی الواقع ایسا نہیں ہے۔ دوسری دلیل ہمیںایک پیشین باب کی طرف لوٹالاتی ہے جہاں ابن سینا نے بڑی طویل حجتوں سے دکھایا ہے کہ وہ صلاحیت جو مجرد معقولات <annotation lang="en">(abstract intelligibles)</annotation> قبول کر سکتی ہے لامحالہ غیر مادّی ہی ہو سکتی ہے۔ اس طرح کم از کم ایک انسانی نفسیاتی صلاحیت غیر مادّی ہے۔ اب یہ وابستہ کرنے والی شے، وہ استدلال کرتا ہے، وہی ہے جس سے بقیہ نفسیاتی صلاحیتوں پر قدرت کا فیض [صدور] ہوتا ہے۔ یہ شے مادّی نہیں ہو سکتی کیونکہ مادّہ فیض [صدور] کا سرچشمہ نہیں، بلکہ اس کا قبول کنندہ ہے۔ تیسری دلیل طویل ترین ہے۔ یہ ’مردِپرّاں‘ سے متعارف کراتی ہے۔</p>
			<p>اگر کوئی وابستہ کرنے والی شے کو جسم فرض کرتا ہے، تو درایں صورت یہ پورا جسم ہو گی یا صرف اس کا ایک حصہ۔ اب ابن سینا ایک قدم آگے بڑھ کر ثابت کرتا ہے کہ یہ دونوں میں سے کوئی بھی نہیں، اور یہ نتیجہ اخذ کرتا ہے کہ یہ وابستہ کرنے والی شے غیر مادّی ہے۔ ‘مردِپرّاں‘ کو پہلے متبادل کے رد کے ایک جز کے طور پر لایا گیا ہے۔ یہ رد اس حجت کے ساتھ شروع ہوتا ہے کہ اگر وابستہ کرنے والی شے پورا جسم ہے، تو اگر اس کا کوئی حصہ نا پیدا ہو، تو اس سے یہی نتیجہ نکلے گا کہ جس کو ہم اپنی ذات سمجھتے ہیں وہ وجود نہیں رکھے گی۔ لیکن ایسا نہیں ہے:</p>
			<blockquote>
				<p>کیونکہ جیسا کہ ہم نے دوسرے مقامات پر ذکر کیا ہے، میں جانتا ہوں کہ مَیں مَیں ہوں، خواہ یہ نہ جانتا ہوں کہ میری ایک ٹانگ ہے یا اعضا میں سے کوئی عضو ہے۔ بلکہ میں انہیں اپنی ذات کے منسلکات خیال کرتا ہوں اور یہ بھی کہ یہ میرے وہ آلات ہیں جنھیں میں اپنی بعض ضروریات کے لیے کام میں لاتا ہوں۔ اگر یہ ضرورتیں نہ ہوتیں، تو میں انھیں ترک کر دیتا۔[اس کے باوجود] میں اب بھی ’مَیں‘ ہی رہتا، جبکہ یہ نہ ہوتیں۔</p>
			</blockquote>
			<p>’مردِپرّاں‘ کا دوسرا قالب اس کے فوراً بعد وارد ہوتا ہے، اور جو ابھی ابھی بیان ہوا ہے اسے مزید تقویت پہنچاتا ہے۔ </p>
			<blockquote>
				<p>چلیے جو پہلے کہا جا چکا ہے اسے دہرائیں :ہم کہتے ہیں: اگر ایک آدمی دفعتاًپیدا ہو، اس طرح کہ اس کے اعضا باہم منفصل ہوں اور وہ انھیں دیکھ نہ سکے، اور اگر ایسا اتفاق ہو کہ نہ وہ انھیں چھو سکے اور نہ وہ ایک دوسرے کو چھو سکیں، اور اسے کوئی آواز سنائی نہ دے، تو وہ اپنے تمام اعضا کے وجود سے لا علم ہو گا، لیکن وہ اپنے انفرادی وجود سے ایک واحد شے کے طور پر آگاہ ہو گا، جبکہ تمام سابقہ چیزوں سے لا علم۔ جو بذاتہٖ نامعلوم ہے [اس کی حیثیت] معلوم کی نہیں ہے۔</p>
			</blockquote>
			<p>’مردِپرّاں‘ کا دوسرا قالب اس کے فوراً بعد وارد ہوتا ہے، جس میں اس خیال کی صراحت کی گئی ہے کہ اعضاے جسمانی صرف ذات کے منسلکات ہیں، کپڑوں کی طرح ہیں۔</p>
			<blockquote>
				<p>حقیقت میں یہ اعضا صرف کپڑوں کی طرح ہماری ملکیت ہوتے ہیں جو ہم سے مستقل انسلاک کے سبب ہماری ذات کے اجزا کی طرح ہو گئے ہیں۔ جب ہم اپنی ذات کا تصور کرتے ہیں، تو اسے کپڑوں کے بغیر تصور نہیں کرتے، بلکہ اسے کپڑوں سے ڈھکا ہوا تصور کرتے ہیں۔ اس کی وجہ انسلاکِ متواتر ہے، اس فرق کے ساتھ کہ [سچ مچ کے] کپڑوں کو ہم اتار نے اور جدا کرنے کے عادی ہو گئے ہیں---- اور یہ ایسی چیز ہے جس کے ہم اپنے اعضاے بدن کے معاملے میں عادی نہیں ہوئے ہیں۔ چنانچہ ہمارا یہ خیال کہ اعضا ہماری ذات کا حصہ ہیں، ہمارے اس خیال سے کہ کپڑے ہمارے جسم کا حصہ ہیں، زیادہ قوی ہے۔</p>
			</blockquote>
			<p>اس کے بعد ابن سینا دوسرے متبادل کو غلط ثابت کرنے کے لیے بڑی پر جوش دلیل پیش کرتا ہے، یہی کہ وابستہ کرنے والی نفسیاتی صلاحیت واحد عضو یا چند اعضا کا مرکب نہیں ہو سکتی۔ یہ اس لیے کہ اگر یہ عضوِ واحد(یا بعضے اعضا کا مرکب) ہے، تو ذات کی آگہی کے ساتھ فرد کی اُس مخصوص عضو یا اعضا کی آگہی بھی نا گزیر ہو گی۔ اور ایسا نہیں ہے۔ کیونکہ ہماری اپنے قلب تک سے آگہی، اگر ہم اسے وابستہ کرنے والی شے تصور کریں، تجربے کی دَین ہوتی ہے۔ یہ وہ شے نہیں جسے آدمی آگہیِ ذات کے وقت ذات سمجھتا ہے۔ یہ دلیل، جس طرح یہ اس باب میں بیان ہوئی ہے، فرضی دلیل سے بالکل آزادانہ، آپ اپنے سہارے کھڑی ہے۔ یہ ہمیں ابن سینا کی دوسری نگارشات میں بھی ملتی ہے، جہاں ’مردِپرّاں‘ کا کوئی ذکر نہیں۔</p>
			<p>چلیے مثال کے دوسرے مختصر مندرج کی طرف مراجعت کرتے ہیں۔ ہم دیکھتے ہیں کہ یہ ایک مستقل دلیل کو سہارا دینے کے لیے - جس کا مقصد ایک وسیع تر استدلال میں ایک متبادل بیان کو غلط ثابت کرنا ہے - اس کے ساتھ جڑا ہوا استعمال ہوا ہے۔ اور ہم یہ بھی دیکھتے ہیں کہ اس سے نکلنے والا نتیجہ بھی بالکل دو ٹوک <annotation lang="en">(categorical)</annotation> ہے۔ چنانچہ، بارِدگر، ہمارا سامنا اس بات سے ہوتا ہے کہ ابن سینا مفروضہ قضیوں <annotation lang="en">(hypothetical premises)</annotation> سے قطعی نتیجہ اخذ کرتا ہے۔ زیر نظر [دوسرے] قالب میں پہلے قالب کی بازگشت سنائی دیتی ہے، لیکن یہاں ایسا کوئی اشارہ نظر نہیں ملتا کہ اس کا مقصد نفس کو اپنی آگہیِ ذات کے لیے بیدار کرنا ہے۔ اس کا وظیفہ بہت محدود ہے - ایک وسیع تر استدلال میں ایک متبادل بیان کو غلط ثابت کرنا۔</p>
			<heading>۳۔ مثال کا تیسرا قالب</heading>
			<p>’مردِپرّاں‘ کی بابت ابن سینا کا تیسرا (اور بہت ہی مختصر) قالب اس کی تصنیف الاشارات والتنبیھات میں واقع ہوتا ہے، جو اس کے آخری ایام کی نگارشات میں سے اور اس کے فلسفے کا نچوڑ ہے۔ عنوان میں اشارات کی اصطلاح اشارۃ کی جمع ہے؛تنبیھات، تنبیہ کی جمع، جس کا مطلب ’خبر دار کرنا،‘ ’جگانا /بیدار کرنا،‘ ’متوجہ کرنا،‘ یا، جیسا کہ حال ہی میں ترجمہ کیا گیا ہے، ’حذر کرنا‘ ہے۔ ابن سینا اپنے خیالات چھوٹے چھوٹے پاروں میں پیش کرتا ہے، جن میں سے ہر ایک کا عنوان یا اشارہ ہے یا تنبیہ، تاہم بعض موقعوں پر دوسری ہم رشتہ اصطلاحات بھی استعمال ہوئی ہیں۔ جس پارے میں ’مردِپرّاں‘ کا ذکر آیا ہے اس کی سرخی تتنبیہہے۔ بعد میں آنے والے تینوں پارے جو نفس کی غیرمادّیت کی دلیل پر مشتمل ہیں ان میں سے ہر ایک اسی سرخی کا حامل ہے۔ جیسے کہ ہم نے مثال کے پہلے قالب میں دیکھاہے، ’تنبیہ‘ کی اصطلاح ذات کو اپنے میںپہلے سے موجودخود آگہی سے بیدار کرنے کے مخصوص علمیاتی <annotation lang="en">(epistemological)</annotation> مفہوم میں استعمال ہوئی ہے۔ ’مردِپرّاں‘ کے تیسرے قالب اور بعد میں آنے والے متعلقہ پاروں کی سرخی میں ’تنبیہ‘ کا استعمال بھی اشارہ کناں ہے کہ اصطلاح اسی مفہوم کی ادائیگی کے لیے استعمال کی گئی ہے۔</p>
			<p>مثال پہلے پارے کے جز کے طور پر وارد ہوئی ہے، پہلی تنبیہ، اور اُس باب کا تعارف ہے جس کا عنوان ”ارضی اور سماوی نفس سے متعلق“ ہے۔ پارہ حسب ذیل ہے: </p>
			<blockquote>
				<p>اپنی ذات کی طرف رجوع اور اس پر غور و فکر کریں کہ سا لمیت کے حال میں، یا کسی اور حالت میں ہی، جہاں، بہر کیف، آپ کسی چیز کو درستگی سے پہچان سکتے ہوں، کیا آپ اپنی ذات (ذاتَک) کے وجود سے غافل ہوں گے اور اپنی ذات (نفسَکَ) کا اثبات نہیں کریں گے؟ میرے نزدیک پیش رس لوگوں کے ساتھ ایسا نہیں ہوتا - یہاں تک کہ خوابیدہ شخص حالتِ خواب میں اور شرابی حالتِ خمار میں اپنی ذات کی آگہی سے تہی نہیں ہو گا، اس کے باوجود کہ اپنی ذات کو اپنے کو پیش کرنا اس کے حافظے میں موجود نہیں ہوتا۔</p>
				<p>اور اگر آپ اپنی ذات (ذاتَک) کا تصور اس طرح کریں کہ یہ دماغی اور جسمانی اعتبار سے بالغ اور کامل پیدا ہوئی ہے اور اس کے بارے میں یہ فرض کیا جائے کہ یہ عام صورتوں اور طبیعی حالات میں اس طرح ہے کہ جہاں اسے اپنے اجزا کا ادراک نہیں ہوتا، جہاں اس کے اعضا ایک دوسرے سے مس نہیں ہوتے بلکہ ایک دوسرے سے منفصل ہوتے ہیں، اور یہ ذات پل بھر کے لیے معتدل ہوا میں معلق ہے، تو آپ دیکھیں گے کہ یہ سوائے اپنے انفرادی وجود (اَنَّیّتِھا) کے ثبوت کے باقی تمام اشیا سے غیر آگاہ ہو گی۔</p>
			</blockquote>
			<p>چنانچہ، تنبیہ کے افتتاحی بیان کے مطابق، دروں بینی بتاتی ہے کہ جب تک ذات ”کسی چیز کو درستگی سے پہچان“ سکنے کے قابل ہے، تو پھر چاہے وہ کسی حالت میں پائی جائے، اسے اپنی آگہی حاصل ہو گی۔ اس تنبیہ پر بحیثیت مجموعی تبصرہ کرتے ہوئے، فلسفی اور سائنس داں نصیر الدین الطوسی (وفات: ۱۲۷۴) لکھتا ہے: ”چنانچہ مطلقاً اولین اور واضح ترین ادراک انسان کا اپنی ذات کا ادراک ہے۔ یہ واضح ہے کہ اس نوع کا ادراک تعریف (حَدّ) یا توصیف (رسم) کے ذریعے حاصل نہیں کیا جا سکتا، نہ دلیل (حُجّۃ) اور وضاحت (بُرھان) سے قائم۔”</p>
			<p>لیکن ’مردِپرّاں‘ کے اس قالب کی نیت ثابت کرنا یا ظاہر کرنا نہیں ہے۔ بلکہ یہ نشان دہی کرنا اور دکھانا ہے کہ انسانی معرفتوں میں ذات کی آگہی سب سے زیادہ ابتدائی معرفت ہے۔ چنانچہ، جیسا کہ پہلے نشان دہی کی جا چکی ہے، یہ اس بات کو صراحتاً بیان کرتا ہے جو پہلے قالب میں اشارتاً موجود ہے۔ موخرالذ کر کے برخلاف، یہ اس صریح دلیل کا حامل نہیں کہ ذات غیر مادّی ہے۔ تاہم ذات کی غیر مادّیت کی دلیل، اس سے مختلف جس سے ہمارا پہلے قالب میں سامنا ہوا ہے، اس کے فوراً بعد آتی ہے۔ اس دلیل پر بھی وہی اعتراض لاگو ہوتا ہے جو پہلے قالب کی دلیل پر، کہ یہ موضوعِ بحث نکتے کو فرض کرتی ہے اور کہ فرضی سے قطعی کی طرف منحرف ہے، کیونکہ یہ ’مردِپرّاں‘ کو ایک قضیے کے طور پر استعمال کرتی ہے۔ لیکن یہ مثال، جیسا کہ ہم نے ظاہر کرنے کی کوشش کی ہے، پہلے سے طے کیے ہوئے ہے کہ ذات غیر مادّی ہے۔ مزید براں، یہ اس مفروضہ مثال کا آسرا اس طرح لیتی ہے جیسے اسے حقیقی ثابت کر دکھایا ہے۔ دلیل کا اظہار، جو تین عدد تنبیہوں میں پھیلی ہوئی ہے، خاصی مبہم زبان میں ہوا ہے۔ اس کی بنیادی باتوں کو بانداز دگر مندرجہ ذیل میں اس طرح بیان کیا جا سکتا ہے: </p>
			<p>پہلی تنبیہ میں ابن سینااس سے بحث کرتا ہے کہ علمِ ذات براہ راست ہے، کسی توسط سے نہیں، اس بنیاد پر کہ مثال میں ذات کے علاوہ کسی اور شے کی معرفت شامل نہیں۔ دوسری تنبیہ میں وہ یہ بحث کرتا ہے کہ ذات جسم نہیں ہو سکتی کیونکہ جسم کا ادراک خارجی حواس سے کیا جاتا ہے۔ اب، وہ بیان جاری رکھتا ہے، جسم ظاہرا خارجی اعضا کا حامل ہے جنھیں ہمارے حواس مشاہدہ اور محسوس کرتے ہیں اور داخلی اعضا کا جن کا علم ہمیں صرف چیر پھاڑ [عمل تشریح] کے ذریعے ہی ہوتا ہے۔ خارجی اعضا ذات نہیں ہو سکتے۔ اس لیے کہ یہ ہم سے ’چھِن‘ بھی سکتے ہیں اور اس لیے بھی کہ یہ نشو و نما اور تبدیلی کے عمل سے گزرتے ہیں، اس کے بغیر کہ ہم سے ہمارا تشخص جاتا رہے۔ مزید براں، ’مفروضے‘ (الفرض) میں، یعنی کہ ’مردِپرّاں‘ میں، حواس عمل پذیر نہیں اور اسی طرح عملِ تشریح کی کارگزاری بھی، جس کے ذریعے ہم اپنے داخلی اعضا کا علم حاصل کرنے کے قابل ہوتے ہیں، خارج قرار دی جائے گی۔ نتیجتاً ذات جسم نہیں۔ تیسری تنبیہ میںابن سینا یہ سوال اٹھاتا ہے کہ آیا علمِ ذات آدمی کے افعال کے واسطے سے حاصل ہوتا ہے۔ اس کا استدلال ہے کہ معاملہ یہ نہیں، کیونکہ، باردگر، ’مفروضے‘ سے ہر فعل خارج ہے۔ مزید یہ کہ فعل یا عام ہوتا ہے یا خاص۔ عام فعل کسی مخصوص ذات کے علم تک نہیں لے جاتا۔ چنانچہ فعل کو لا محالہ خاص ہونا ہو گا؛ مثال کے طور پر، میرا اپنا انفرادی فعل۔ لیکن جب میں یہ کہتا ہوں کہ مَیں ایک فعل انجام دے رہا ہوں، تو ’مَیں‘ میرے فعل سے مقدم ہے۔ میرا فعل میری ذات کے وجود کو پہلے سے مسلم فرض کیے ہوتا ہے، ورنہ مَیں اس کا حوالہ میرا فعل کہہ کر نہ دیتا۔ </p>
			<p>اس دلیل میں صرف یہی بات توجہ میں نہیں آتی کہ یہاں ایک مفروضہ مثال کو اس طرح برتا جا رہا ہے جیسے اس کا حقیقی ہونا قرار پا گیا ہے، بلکہ اس میں دو اور چیزیں بھی قابل توجہ ہیں۔ پہلی ابن سینا کا دلیل کو ”مفروضے“ (الفرض) کی حیثیت سے پیش کرنا ہے، جو اس بات کا ٹھوس ثبوت ہے کہ وہ اس کی مفروضہ نوعیت سے بخوبی آگاہ ہے۔ دوسری بات یہ کہ دلیل کے، خاص طور پر، دوسری اور تیسری تنبیہ میں ایسے اجزا ہیں جن کا ’مردِپرّاں‘ سے واسطہ نہیں۔ یہاں یہ بھی یاد رکھنا چاہیے کہ مثال کے دوسرے قالب کو ایک ایسی دلیل کے ساتھ جوڑا گیا ہے جس سے اس کا تعلق نہیں۔ اس پر یہ اور اضافہ کریں کہ <annotation lang="en">Psychology</annotation> میں ابن سینا ایک پورا باب ’مردِپرّاں‘ سے بے نیاز ہو کر، اور ایک بار بھی ہمیں اس مثال کا حوالہ دیے بغیر، نفسِ عقلی کی غیر مادّیت کا بڑا زور آور ثبوت مہیا کرنے کی کوشش کے لیے وقف کرتا ہے۔ ان سارے ملا حظات سے یہ سوال پیدا ہوتا ہے: کیا واقعی ابن سینا ’مردِپرّاں‘ کو ذات کے وجود کو ایک غیر مادّی شے ہونے کی حیثیت سے ثابت کرنے، اور ’ثابت کرنے‘ کے پر زور مفہوم میں، استعمال کر رہا تھا؟</p>
			<p>ساری علامات اس کی نفی کرتی ہیں۔ پہلے قالب کو متعارف کراتے ہوئے، جیسا کہ ہم نے دیکھا، وہ یہ بالکل واضح کر دیتا ہے کہ اس کا مقصد ”تنبیہ اور تذکیر [یاد دہانی] کے ذریعے نفس کا اثبات کرنا“ ہے اور یہ کار گزاری صرف انھیں پر اثر انداز ہوتی ہے جو بذاتِ خود حقیقت کے مشاہدے کی صلاحیت رکھتے ہیں۔ اس انداز نظر کی تہہ میں صرف یہ ایقان ہی نہیں کہ ہماری ذات کا تجرباتی علم ہماری معرفتوں میں سب سے زیادہ بنیادی ہے، بلکہ یہ بھی کہ اس معرفت کا حقیقی موضوع ایک غیر مادّی شے ہے، ایک ’میں‘ جو مطلقاً جسم کا غیر ہے۔ بعضے جنھیں یہ علم حاصل ہے اس کی طرف سے بے دھیان ہوتے ہیں، بھٹکے ہوئے ہوتے ہیں۔ ایک فکری تجربہ، جس کا مقصد، بہر حال، کوئی زور آور ثبوت مہیا کرنا نہیں ہے، ان میں یہ معرفت بیدار کرنے کے لیے کافی ہو گا۔ باقی لوگ----جس کی ایک مثال متکلمونہیں ---- جسم کو ’مَیں‘ سے مربوط کرنے کے اتنے عادی ہو گئے ہیں کہ یہ یقین کرنے لگتے ہیں کہ یہ جو اولین علمِ ذات ہمیں حاصل ہے، یہ علمِ جسم ہی ہے۔ ایسے لوگوں کو یہ جتانے کے لیے کہ وہ غلطی پر ہیں بڑی زور آور عقلی دلیل کی حاجت ہوتی ہے۔</p>
			<p>چلیے اب مثال کے تیسرے خلاصتی قالب کی طرف لوٹیں۔ کہ یہ الاشارات و التنبیھات میں وارد ہوا ہے بجاے خود اہمیت کا حامل ہے۔ یہ ایک ازحدصمیمانہ اور نجی نگارش ہے جو ابن سینا نے اپنے آخری دنوں میں تصنیف کی تھی، اور یہ اس کے فلسفے کا جوہر پیش کرتی ہے۔ اس کی فضا مراقباتی اور اس کا لہجہ مذہبیانہ ہے، جو مقاماتِ صوفیہ کی بابت بڑے دلگداز باب میں اپنے اوج کو پہنچ جاتا ہے۔ یہ کتاب ہم خیال و ہم نظروں کے لیے لکھی گئی ہے، اس کا مظروف، جیسا کہ ابن سینا ہمیں بتاتا ہے، ہر کسی پر آشکارا کرنے کے لیے نہیں ہے۔ اگر ہم ابن سیناکی قرأت درست کر رہے ہیں، تو ’مردِ پرّاں‘ اس نگارش میں دوبارہ اس لیے ظاہر ہوتا ہے کہ یہ ”کسی ایسے“ کے لیے ہے ”جو بذاتہٖ حقیقت کے ملاحظے کی قدرت رکھتا ہو، جسے سکھانے، مسلسل اکسانے، اور سوفسطائی خطائوں میں بھٹکنے سے بچانے کی ضرورت نہ ہو۔“</p>
		</section>
	</body>
</document>