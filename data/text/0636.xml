<document>
	<meta>
		<title>سندھ پروفاق نہیں بلکہ وہ حملہ آورہیں جو صوبے کے وسائل پرقابض ہیں: چوہدری نثار</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/12656/</link>
			<copyright-holder>آئی بی سی اردو</copyright-holder>
		</publication>
		<num-words>407</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>وفاقی وزیر داخلہ چوہدری نثار علی خان کا کہنا ہے سندھ حکومت پر کوئی ادارہ یا وفاقی حکومت حملہ آور نہیں بلکہ وہ لوگ حملہ آور ہیں جو کئی سالوں سے صوبے کے وسائل پر قابض ہیں۔</p>
			<p>قومی اسمبلی میں وقفہ سوالات کے دوران جواب دیتے ہوئے چوہدری نثار علی خان کا کہنا تھا کہ کراچی میں رینجرزکے کردارکو ایک شخص کی وجہ سے متنازع بنایا گیا جب کہ صوبے پروفاق یا کوئی اورادارہ حملہ آور نہیں بلکہ وہ لوگ حملہ آورہیں جو صوبے کے وسائل پر قابض ہیں، گزشتہ 3 ہفتوں سے اجلاس اور یقین دہانیوں کے باوجود رینجرز اختیارات کے معاملے کو لٹکایا جا رہا ہے، سندھ رینجرزپرآنے والے 9 ارب روپے کے اخراجات وفاق ادا کر رہا ہے۔ انہوں نے کہا کہ سندھ حکومت نے کراچی آپریشن کی اچھی بھلی رفتارکومنجمد کر دیا ہے جب کہ متحدہ قومی موومنٹ، جماعت اسلامی، اےاین پی کے لوگ گرفتار ہوئے مگر کسی نے اس پرسوال نہیں اٹھایا، اختلافات کو ایک طرف رکھ کر کراچی آپریشن کومثبت اندازسے آگے بڑھاناچاہیے، ذاتی یا سیاسی حملے ہوئے تو جواب دینے کا حق رکھتا ہوں، ذاتی حملے اورغیرمہذب الفاظ وہی استعمال کرتے ہیں جن کے پاس کوئی دلیل نہ ہو، کیچڑ اچھالنے والوں کے کردار اور کارکردگی بیان کر دوں تو منہ چھپاتے پھریں گے۔</p>
			<p>وفاقی وزیر داخلہ کا کہنا تھا کہ چند لوگوں نے ذاتی مفادات کی خاطرسندھ اور پاکستان کوڈھال بنا رکھا ہے جب کہ کہا جا رہا ہے کہ آپریشن خالصتاً صوبائی مسئلہ ہے اور کسی کومداخلت کاحق نہیں لیکن کراچی آپریشن صوبائی حکومت نے نہیں بلکہ وفاقی حکومت نےشروع کیا۔ ان کا کہنا تھا کہ نیب وفاقی حکومت کی ہدایت پر کارروائی نہیں کرتا وہ ایک خودمختار ادارہ ہے، کوئی ادارہ جواب طلبی کرتا ہے تو اسے سندھ پر حملے سے تشبیہہ دیتے ہیں اور اپنی غلط کاریاں چھپانے کے لئے صوبائیت اور سیاست کا سہارا لیا جاتا ہے۔</p>
			<p>چوہدری نثار علی خان نے کہا کہ سندھ کے وسائل اور دولت کو دیمک کی طرح چاٹا جا رہا ہے، گیس کمپنیوں سے پی آئی اے تک اور ای او بی آئی سے ٹی ڈیپ تک کارستانیوں پر کتابیں لکھی جا سکتی ہیں جب کہ گزشتہ ادوار میں بلیو پاسپورٹ ریوڑیوں کی طرح بانٹے گئے اور 2 ہزارلوگوں کوغیرقانونی پاسپورٹ جاری کیےگئےجومضحکہ خیزہے جب کہ لوٹ مار کی حد تو یہ ہے کہ حج اور عمرہ کو بھی نہیں بخشا گیا۔ انہوں نے کہا کہ میرے دور میں کوئی ایک بھی غیرقانونی پاسپورٹ جاری نہیں ہوا جب کہ ہم نے غیرقانونی شناختی کورڈ بنانے والے 116 نادرا ملازمین کو  برطرف کیا۔</p>
		</section>
	</body>
</document>
