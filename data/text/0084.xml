<document>
	<meta>
		<title>ماڈل ایان علی پر کرنسی اسمگلنگ کیس میں فردجرم عائد</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/10134/</link>
			<copyright-holder>آئی بی سی اردو</copyright-holder>
		</publication>
		<num-words>265</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>کسٹم عدالت نے ماڈل ایان علی پر کرنسی اسمگلنگ کیس میں باقاعدہ طور پر فرد جرم عائد کر دی ۔</p>
			<p>ماڈل ایان علی کرنسی اسمگلنگ کیس میں اٹھارویں مرتبہ کسٹم عدالت میں پیش ہوئیں اس موقع پر ایک مرتبہ پھر ان کے وکیل  لطیف کھوسہ نے فرد جرم سے جان چھڑانے کیے لئے بھرپور کوشش کی لیکن عدالت نے کہا کہ پہلے فرد جرم اور بعد میں کسی درخواست پر سماعت ہوگی۔ عدالت نے ملزمہ پر فرد جرم عائد کرتے ہوئے کہا کہ ملزمہ نے 14 مارچ 2015 کو بے نظیر انٹرنیشنل ایئرپورٹ سے   6 لاکھ 6 ہزار 800 امریکی ڈالر اسمگل کرتے ہوئے گرفتار ہوئیں  تاہم ملزمہ نے صحت جرم سے صاف کر دیا جس کے بعد عدالت نے آئندہ سماعت پر تمام 14 گواہاں کو طلب کر لیا۔</p>
			<p>سماعت کے دوران ماڈل ایان علی کے وکیل لطیف کھوسہ  نے تین اعتراضات اٹھاتے ہوئے کہا کہ ماڈل کا پاسپورٹ واپس کرنے کی درخواست پر فیصلہ آنا ابھی باقی ہے جب کہ کسٹم حکام نے کیس میں ٹیمپرنگ کی اور ہائیکورٹ جب تک ماڈل کو بری کرنے کی درخواست پر فیصلہ نہیں سناتی اس وقت تک فرد جرم عائد نہیں ہو سکتی۔  اس موقع پر کسٹم کی تفتیشی ٹیم نے موقف اختیار کیا کہ اگر ماڈل کا پاسپورٹ واپس کیا گیا تو وہ بیرون ملک سے واپس نہیں آئیں گی اس لئے ان کی درخواست مسترد کی جائے جس کے بعد کسٹم عدالت نے لطیف کھوسہ کے تینوں اعتراضات مسترد کر دیئے۔</p>
			<p>واضح رہے کہ ماڈل ایان علی پر عائد الزامات ثابت ہونے کی صورت میں انہیں 5 سال سے لے کر 14 سال تک قید کی سزا ہو سکتی ہے۔</p>
		</section>
	</body>
</document>
