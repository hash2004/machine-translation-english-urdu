<document>
	<meta>
		<title>پاکستان اور انگلینڈ کے درمیان سیریز کا آخری میچ آج کھیلا جائے گا</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/10189/</link>
			<copyright-holder>آئی بی سی اردو</copyright-holder>
		</publication>
		<num-words>275</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>پاکستان اور انگلینڈ کی ٹیموں کے درمیان 4 ایک روزہ میچز پر مشتمل سیریز کا آخری میچ آج کھیلا جائے گا جب کہ سیریز میں مہمان ٹیم کو 1-2 کی برتری حاصل ہے۔</p>
			<p>دبئی انٹرنیشنل کرکٹ اسٹیڈیم میں پاکستانی وقت کے مطابق میچ شام 4 بجے شروع ہوگا۔ تیسرے ون ڈے میں فیلڈرز نے کئی کیچ چھوڑیں جسے مد نظر رکھتے ہوئے ان میں سے کسی ایک کو ڈراپ کر کے بابر اعظم کو چھٹے نمبر پر بھیجنے اور اگر ہیڈ کوچ نے ضد چھوڑ دی تو احمد شہزاد کو بطور اوپنر آزمانے کا امکان ہے جب کہ یاسر شاہ کی شمولیت کا فیصلہ فٹنس اور پچ کودیکھ کر کیا جائے گا۔</p>
			<p>شارجہ میں منعقدہ تیسرے مقابلے میں حیران کن رن آؤٹس اور غیر ضروری اونچے اسٹروکس پر کھلاڑیوں اور مینجمنٹ کو شدید تنقید کا سامنا ہے، کپتان اظہرعلی انفرادی اور ٹیم کی کارکردگی کے سبب دبائو کا شکار ہیں۔ انھوں نے 3 میچز میں صرف 66 رنز ہی اسکور کیے، گذشتہ 8 میں سے 5 ون ڈے سیریز کے شکست خوردہ کوچ وقار یونس بیٹنگ آرڈر میں پے درپے ناکام تجربات کے باجود ٹیم کی کارکردگی میں بہتری لانے میں کامیاب نہیں ہو سکے، ریگولر اوپنر احمد شہزاد ٹیسٹ کے بعد ون ڈے سیریزمیں بھی پہلا میچ کھیلنے کے منتظر ہیں، شعیب ملک پہلے ٹیسٹ کی ابتدائی اننگز میں ڈبل سنچری کے بعد 8 اننگز میں صرف 102 رنز بنانے میں کامیاب ہو سکے ہیں، دیگر بیٹسمینوں کی کارکردگی میں بھی تسلسل کا فقدان ہے، سرفراز احمد کو بیٹنگ آرڈر میں اکھاڑ پچھاڑ لے ڈوبی، وہ بطور وکٹ کیپر بھی اہم مواقع گنوانے پر دبائو کا شکار ہوں گے، محمد رضوان صلاحیتوں سے انصاف نہیں کرپا رہے۔</p>
		</section>
	</body>
</document>
