<document>
	<meta>
		<title>پٹھان کوٹ واقعہ اور کالعدم تنظیمیں</title>
		<author>
			<name>رئوف طاہر</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/15164/</link>
			<copyright-holder>آئی بی سی اردو</copyright-holder>
		</publication>
		<num-words>1317</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>25 ؍دسمبر کو نریندر مودی کی "اچانک" لاہور آمد کے آٹھویں دِن ( 2 جنوری کو) پٹھان کوٹ ایئربیس پر حملہ ہو گیا۔ کامن سینس کی بات ہے کہ صرف ایک ہفتے میں دہشت گردی کے اتنے بڑے واقعہ کی فول پروف پلاننگ اور کامیابی کیساتھ اس پر عملدرآمد ممکن نہیں، ایسی کارروائی کیلئے مہینوں درکار ہوتے ہیں۔ پٹھان کوٹ حملہ پاک، بھارت امن عمل کو سبوتاژ کرنے کی سازش تھی تو اس کیلئے منصوبہ سازی اور تیاری کا آغاز مہینوں نہیں تو ہفتوں پہلے ہوا ہوگا، شاید تب سے جب پاک، بھارت تعلقات کے حوالے سے وزیراعظم مودی کی قلبِ ماہیت یا "یوٹرن" کا اظہار شروع ہوا۔ پیرس کی ماحولیاتی کانفرنس میں مودی کا جناب نواز شریف کو اچانک جالینا، انہیں صوفے پر بٹھانا اور بے تکلفانہ سرگوشیاں کرنا، ایک دُنیا کو حیران کر گیا تھا۔ پھر بنکاک میں دونوں وزرا اعظم کے نیشنل سیکورٹی ایڈوائزر کی ملاقات، دونوں کے پیشہ ورانہ پس منظر نے اس ملاقات کو مزید دلچسپ اور اہم بنا دیا تھا۔ اجیت دوول کا تعلق بھارت کے حساس اِدارے سے رہا تھا۔ پاکستان کی خلاف اس کے شدید معاندانہ جذبات کے اظہار کیلئے اس کی وہ تقریر کافی تھی جس میں وہ ممبئی (نومبر 2008 ) جیسے کسی اور واقعہ کی صورت میں بلوچستان کو پاکستان سے علیحدہ کر دینے کی دھمکیوں پر اُتر آیا تھا۔( یہ "ناراض بلوچوں" سے انڈین را کے سرپرستانہ روابط کا کھلا اعلان بھی تھا)۔وزیراعظم پاکستان کے نیشنل سیکورٹی ایڈوائزر عسکری پس منظر رکھتے تھے۔ اپنی سروس کے آخری برس اُنہوں نے پاک فوج کی سدرن کمانڈر کے سربراہ کے طور پر بلوچستان میں گزارے تھے اور یہاں انڈین را کی کارستانیاں ان پر پوری طرح واشگاف تھیں۔ بنکاک میں دونوں کی ملاقات کو پاک بھارت تعلقات پر جمی برف کے پگھلنے سے تعبیر کیا گیا۔ اسلام آباد کی ہارٹ آف ایشیا کانفرنس میں شما سوراج کی آمد اس سلسلے میں ایک اور اہم قدم تھا اور پھر 25 ؍دسمبر کو مودی کی "اچانک" لاہور آمد ، یہاں اُنکا پرتپاک خیر مقدم، جاتی امرا جا کر میاں صاحب کی سالگرہ کی تقریب میں شرکت اور ان کی نواسی مہرالنساء کی شادی کی مبارکباد۔اس کے بعد دونوں ملکوں کے درمیان خارجہ سیکرٹریوں کی سطح کے مذاکرات کیلئے 15 ؍جنوری کی تاریخ کا تعین۔</p>
			<blockquote>
				<p>برصغیر کے افق پر تیزی سے منظر تبدیل ہو رہا تھا کہ پٹھانکوٹ کا واقعہ ہو گیا۔ یہ پاک بھارت امن عمل کو سبوتاژ کرنے کا منصوبہ تھا تو اس کی تیاری شاید پیرس میں دونوں وزرااعظم کی ملاقات کے فوراً بعد شروع کر دی گئی تھی لیکن اس بار اطمینان بخش بات اس واقعہ پر بھارتی حکومت کا ماضی سے برعکس ردّعمل تھا۔ بھارتی میڈیا اپنی پرانی روش پر قائم تھا، وہاں پتّہ بھی ہلے تو پاکستان کو موردِ الزام ٹھہرادو، لیکن بھارتی حکومت اور حکمران بی جے پی کی قیادت پاکستان کے خلاف الزام تراشی سے گریزاں تھی بلکہ میڈیا کے تندوتیز سوالات کے جواب میں بھارت کے وزیر دفاع پاکستان کے وکیلِ صفائی کا کردار ادا کرتے نظر آئے۔ اُدھر 15 جنوری سے شروع ہونے والے خارجہ سیکرٹریوں کی سطح کے مذاکرات کے حوالے سے دونوں ملکوں کے دفاتر خارجہ کا کہنا ہے کہ یہ باہم رضا مندی سے ملتوی ہوئے اور یہ بھی کہ مذاکرات کی نئی تاریخ زیادہ دور نہیں ہوگی۔ اِدھر بھارت کی مہیاکردہ " <annotation lang="en">Lead</annotation> " کے بعد پاکستان میں "جیشِ محمد" کے خلاف کارروائی کاآغاز کر دیا گیا۔ جیش کے سربراہ مولانا مسعود اظہر کو حفاظتی تحویل میں لیجانے اور اُنکے بھائی اور برادرِ نسبتی سمیت کارکنوں کی گرفتاریوں کی خبریں بھی آرہی ہیں۔جیش کے "دفاتر" اور مدارس سیل کئے جانے کی خبریں بھی ہیں لیکن بہاولپور کے علاقے سے تعلق رکھنے والے ممتاز اخبار نویس اور معروف تجزیہ کار گزشتہ روز ایک ٹاک شو میں بتا رہےتھے کہ ان کا اپنے علاقے میں آنا جانا رہتا ہے"جیش" کو کالعدم قرار دیئے جانے کے بعد سے اُنہوں نے وہاں اس کا کوئی دفتر نہیں دیکھا۔ البتہ اس کا مدرسہ ضرور موجود ہے، جسے مولانا مسعود اظہر کے بھائی مولانا عبدالرؤف چلارہے تھے۔ سنسنی پیدا کرنے کیلئے اِسے "قلعہ نما" قرار دیا جا رہا تھا۔سیالکوٹ میں بھی اسی طرح کی کارروائی کی گئی۔ پنجاب کے وزیر قانون رانا ثنا اللہ کے بقول، اس کا یہ مطلب نہیں کہ یہ مدارس واقعی دہشت گردی کی تربیت گاہ تھے۔ یہ کارروائی شک کی بناء پر کی گئی ہے، تحقیقات کے بعد ہی اصل صورتحال واضح ہوگی۔</p>
			</blockquote>
			<p>اس کے ساتھ ہی "کالعدم تنظیموں "کا معاملہ ایک بار پھر زیربحث آگیا ہے۔ وہی پرانی بات کہ کالعدم قرار پانے کے بعد بھی یہ تنظیمیں نام بدل کر کیسے کام کر رہی ہیں؟ نائن الیون کے بعد ان تنظیموں کو کالعدم قرار دیئے جانے کا معاملہ ایک دلچسپ موضوع ہے۔ ان میں بیشتر تنظیمیں جہادِ افغانستان میں سرگرم کردار ادا کرتی رہی تھیں، وہاں سے فراغت کے بعد ان کی ہمدردیاں کشمیری مجاہدین کے ساتھ ہو گئیں ، یہ "نان اسٹیٹ ایکٹرز" اسٹیٹ آف پاکستان کی حکمت عملی کا اہم حصہ تھے۔</p>
			<blockquote>
				<p>جہاں تک فرقہ ورانہ تنظیموں کا معاملہ تھا، ان کا افغان جہاد سے کوئی تعلق نہیں تھا۔ یہ انقلابِ ایران اور اس کے بعد ایران عراق جنگ کا شاخسانہ تھیں، جو یہاں اپنے اپنے سرپرستوں کی "پراکسی وار" لڑ رہی تھیں۔ کچھ ایسی تنظیمیں بھی تھیں جن کا عسکریت سے کوئی تعلق نہیں تھا۔ یہ رفاہی و فلاحی کام کرتی تھیں۔ انہیں آپ اسلامی این جی اوز کہہ لیں۔ نائن الیون کے بعد سب کچھ بدل گیا۔ کشمیر اور افغان پالیسی بھی بدل گئی۔ڈکٹیٹر ، واشنگٹن سے آنے والی کولن پاول کی ٹیلیفونک کال پر ڈھیر ہوا تو اُدھر سے آنے والا ہر حکم، واجب التعمیل قرار پایا چنانچہ وہاں سے جس بھی تنظیم کو کالعدم قرار دینے کا حکم آتا اسے کالعدم قرار دے دیا جاتا۔ ان ہی دنوں ایک دلچسپ معاملہ "رابطہ ٹرسٹ" کے حوالے سے ہوا۔ یہ ٹرسٹ جنرل ضیاالحق کے دور میں رابطہ عالمِ اسلامی کے اشتراک سے قائم ہوئی تھی، جس کا مقصد بنگلہ دیش میں محصور پاکستانیوں کی واپسی اور اس کیلئے وسائل کی فراہمی تھا۔ صدرِ پاکستان "بربنائے عہدہ" <annotation lang="en">(ex officio)</annotation> اس کے سرپرست ہوتے۔اب کالعدم قرار پانیوالی تنظیموں میں رابطہ ٹرسٹ بھی شامل تھی( جس کے سرپرست ان دِنوں خود پرویز مشرف تھے) ۔</p>
			</blockquote>
			<p>فرقہ ورانہ عسکری تنظیمیں باہم جنگ وجدل سے تھک چکی تھیں لیکن انہیں اپنے اپنے انتہا پسندوں کے داخلی دباؤ کا سامنا تھا۔ کالعدم قرار پانے کے بعد ان کے "امن پسندوں " نے سکھ کا سانس لیا۔ البتہ انتہا پسندوں نے اپنی راہیں جدا کر لیں۔ سپاہ صحابہ کے انتہاء پسند ، لشکرجھنگوی کے نام سے الگ ہو گئے اور پاکستانی طالبان کا حصہ بن گئے۔ باقی ماندہ عناصر نے جماعت اہلسنت بنالی اور "بُلٹ " کی بجائے "بیلٹ" کے ذریعے تبدیلی کے علمبردار ہو گئے۔مسعود اظہر کبھی ہمارے"اثاثوں" میں شمار ہوتے تھے۔ وہ فروری 1994ء میں مقبوضہ کشمیر میں گرفتار ہو گئے۔ اُن کا تعلق حرکت المجاہدین سے تھا۔ ان کی رہائی کیلئے ان کے ساتھیوں نے کھٹمنڈو سے بھارتی طیارہ اغوا کیا اور اِسے قندھار لے آئے(تب وہاں طالبان کا راج تھا)۔ بھارت نے اغوا شدہ طیارے اور یرغمال مسافروں کی بازیابی کیلئے مسعود اظہر(اور ان کے ساتھ عمرشیخ اور مشتاق زرگر)کی رہائی کی شرط قبول کرلی۔ مسعود اظہر کی پاکستان واپسی، ہیرو کی واپسی تھی۔ کچھ عرصے بعد انہوں نے حرکت المجاہدین سے الگ ہو کر"جیش محمد" قائم کرلی۔ ایک عرصے سے وہ گمنام سے ہو کر رہ گئے تھے۔ اب پٹھان کوٹ کے حوالے سے انہیں تحقیقات کا سامنا ہے تو اُمید کی جانی چاہیے کہ عدل وانصاف کے تقاضے ضرور پورے ہوں گے۔ لیکن کالعدم تنظیموں کے حوالے سے اس پہلو پر ضرور غور کیا جانا چاہیے کہ اِن کے جو وابستگان امن کی راہ پر واپس آگئے، انہیں دیوار کے ساتھ نہ لگایاجائے۔ تنظیمِ طالبان پاکستان سے مذاکرات کی حکمتِ عملی اسی لئے اپنائی گئی تھی۔ "ناراض بلوچوں" کے بارے میں بھی یہی پالیسی ہے کہ وہ امن کی راہ پر واپس آجائیں(اس کے بعد انہیں 5 لاکھ سے 15 لاکھ تک کا پیکج بھی دیا جا رہا ہے)تو جو لوگ خود ہی راہِ راست پر آچکے تھے اور جو پُرامن زندگی گزار رہےتھے، انہیں دہشت گردوں کے "سلیپنگ سیلز" پر قیاس نہ کیا جائے۔ -</p>
			<p>بشکریہ روزنامہ جنگ</p>
		</section>
	</body>
</document>
