<document>
	<meta>
		<title>تکفیر (1/4)</title>
		<author>
			<name>رضوان اللہ</name>
		</author>
		<publication>
			<name>Mahnama Ishraq March 2018</name>
			<year>2018</year>
			<city>Lahore</city>
			<link>http://www.javedahmedghamidi.org/#!/ishraq/5adb7367b7dd1138372dbf78?articleId=5adb7367b7dd1138372dbf7c</link>
			<copyright-holder>Al-Mawrid</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>ہر مذہب اور اس کے ماننے والوں کے ہاں کچھ مخصوص اصطلاحات ہوتی ہیں۔ دین اسلام میں اسی طرح کی ایک اصطلاح ’تکفیر‘ ہے جو مسلمانوں کے علم اور ان کی کلامی بحثوں میں شروع دورسے رائج رہی ہے۔ اس کا مطلب یہ ہے کہ کوئی شخص جو اصلاً مسلمان نہیں ہے، یاکسی وجہ سے اب مسلمان نہیں رہا، اُسے باقاعدہ طورپرکافرقراردے دیا جائے۔ کسی کوکافرقراردینے کا یہ کام چونکہ اپنی ذات میں نہایت پیچیدہ اور بہت سے مضمرات لیے ہوئے ہے، اس لیے احتیاط پسندطبیعتیں بالعموم اس سے احترازہی کرتی رہی ہیں۔ تاہم یہ بھی واقعہ ہے کہ علما کی ایک بڑی تعدادنے نہ صرف یہ کہ اسے روارکھا، بلکہ اپنے ایمان واسلام کا ایک ناگزیرتقاضابھی سمجھاہے۔ ان میں سے بعض کے ہاں یہ عافیت ضروررہی کہ انھوں نے اہل قبلہ کی تکفیرکونامناسب اورناجائزخیال کیا، مگران کی غالب اکثریت نے عقیدے سے انحراف اور ضروریات دین سے انکارکرنے پراُنھیں بھی کافرقراردے دیناجائزاوربے حدضروری جانا۔ بلکہ تاریخ شاہد ہے کہ ابتدائی دور میں وہ حضرات بھی ہوئے کہ جنھوں نے اس کی لَے اس حد تک بڑھادی کہ وہ محض کبائر کے ارتکاب پراس کا اطلاق کردیاکرتے اور پھر یہاں تک چلے جاتے کہ علی اور معاویہ رضی اللہ عنہما جیسے بزرگ صحابہ کو بھی کافر قرار دینے میں لمحہ بھر کی دیرنہ کرتے۔</p>
			<p>تکفیرکے متعلق ان معروف آراکے مقابلے میں ایک راے وہ ہے جسے آج کے زمانے میں محترم جاویداحمدغامدی نے پیش کیا ہے۔ یہ راے اس لحاظ سے منفردہے کہ اس کے مطابق کسی مسلمان کی تکفیرکرناتوبہت دورکی بات، کسی غیرمسلم کوکافرقراردینابھی جائزنہیں ہے۔ مزید یہ کہ جو شخص اپنے آپ کومسلمان کہے، اُسے غیرمسلم قرار دینے کا حق بھی اب کسی فردیاگروہ، حتیٰ کہ کسی ریاست کو بھی حاصل نہیں ہے۔ موجودہ حالات کے تناظر میں، جب کہ مسلم دنیا میں انتشار اور باہمی جنگ وجدل اپنے عروج پرہے اور اس سارے عمل میں تکفیرکامسئلہ کلیدی حیثیت اختیار کر چکا ہے، ضرورت ہے کہ اس راے کا بھی قدرے سنجیدگی سے مطالعہ کیا جائے۔ علمی ذوق رکھنے والے حضرات اس کے مالہٗ وما علیہ پربحث کریں اور اس سلسلے میں دونوں ا طراف کے دلائل کا خالص علمی انداز میں تجزیہ کریں۔ سو ایسا ہوا بھی اور ایک سے زائد علماے کرام نے اس پر گراں قدر تنقیدات لکھیں اور اپنے موقف کو بہ حسن وخوبی بیان کیا۔ ہمارا خیال ہے کہ اگراس سلسلے میں چندامورکے بارے میں مزیدوضاحت کر دی جائے تو صاحب راے کی بات کوٹھیک طرح سے سمجھنے اور اس کو قبول کرنے یا پھر اس پر تنقیدکرنے کی راہ مزید آسان ہو سکتی ہے۔ باقی یہ بات توسب پرواضح ہے کہ دینی معاملات میں اصل معیارکسی راے کا قدیم یا جدید ہونا نہیں، بلکہ اُس کا صحیح اورغلط ہوناہی ہے۔</p>
			<p>اس بات پرجناب غامدی اورکم وبیش سب علماکااتفاق ہے کہ اگر کوئی شخص اتمام حجت کے بعدحق بات کا انکار کر دے تواسے کافرقراردیاجاسکتاہے، اس لیے کہ یہ اتمام حجت اور اس کے بعدکفر، اصل میں یہی تکفیرکے دوبنیادی شرائط ہیں۔ سوال پیدا ہوتا ہے کہ شرائط میں اس قدراتفاق کے باوجود، اطلاق میں یہ جوہری فرق کیوں واقع ہو گیا ہے کہ علماتکفیرکے قائل اور کسی حد تک اس کے متمنی اور ان کے مقابلے میں غامدی صاحب اس پرشدیدتنقیدکرتے ہوئے دکھائی دیتے ہیں؟اس سوال کا جواب پانے اور یہ دیکھنے کے لیے کہ فریقین کاموقف اور ان کے دلائل کیاکچھ ہیں، ضروری ہے کہ اس بحث کوچندعنوانات کے تحت ذراتفصیل سے دیکھ لیا جائے۔ جیسا کہ:</p>
			<list>
				<li>۱۔ اتمام حجت</li>
				<li>۲۔ کفر</li>
				<li>۳۔ تکفیرکے نتائج</li>
				<li>۴۔ تکفیرکاجواز</li>
				<li>۵۔ تکفیرکی ضرورت</li>
				<li>۶۔ مسلم اورغیرمسلم</li>
			</list>
			<heading>اِتمام حجت</heading>
			<p>علماے قدیم ہوں یا جدید، یہ بات تقریباًسب کے ہاں طے شدہ ہے کہ کسی شخص کی تکفیرکے لیے پہلے اُس پر اتمام حجت کا ہو جانا ضروری ہے۔ غامدی صاحب بھی، جیسا کہ پیچھے بیان ہوا، اس بارے میں یہی راے رکھتے ہیں۔ لیکن یہ اتمام حجت ہے کیااوریہ کس طرح سے واقع ہوتا ہے، اس امرمیں ان کے درمیان میں اختلاف پایا جاتا ہے۔ علماکی عام طورپرراے یہ ہے کہ مخاطب تک دین کی بات کااِبلاغ کر دیا جائے تواصل میں یہی اتمام حجت ہے۔ اب وہ مخاطب اُس بات کاانکارکردے تواُس کے اِس ظاہری انکارکی بنیادپربلاتردداُس کی تکفیرکی جا سکتی ہے۔ غامدی صاحب کے نزدیک اتمام حجت صرف ابلاغ کا نام نہیں ہے۔ اُن کی راے میں اول تویہی ضروری ہے کہ مخاطب تک دین کی بات کا ابلاغ مکمل طور پر ہوچکاہو، مگر اس کے ساتھ ساتھ یہ بھی ضروری ہے کہ اُس پر اس بات کی تبیین بھی پوری طرح سے ہو چکی ہو۔ نیز، یہ تبیین اس قدرہوکہ خدا کے سامنے پیش کرنے کے لیے اب اُس کے پاس کوئی عذر نہ رہ گیاہو۔ یہ ابلاغ اورتبیین اپنی ذات میں کیاہیں، اورغامدی صاحب کے ہاں یہ دونوں اتمام حجت کے لیے لازم کیوں ہیں، مزید یہ کہ یہ اتمام حجت کاذریعہ کس طرح سے بنتے ہیں، ان تمام باتوں کی تفصیل ہم ذیل میں بیان کرتے ہیں:</p>
			<heading>۱۔ اِبلاغ</heading>
			<p>اس سے مرادحق بات کا پہنچ جاناہے۔ خدا کے ہاں اس چیزکوبڑی اہمیت حاصل ہے کہ حق بات لوگوں تک مکمل طور پر پہنچ چکی ہو۔ اس لیے کہ دین کے سارے تقاضے اُسی صورت میں جائزقرارپاتے ہیں کہ جب ان کے بارے میں پہلے سے آگاہ کر دیا گیا ہو۔ کسی بے خبر آدمی سے یہ تقاضاکرناکہ وہ انھیں اپنے علم اورعمل میں لازماً اختیار کرے، نہایت ہی نامعقول اورناروابات ہے۔ چنانچہ خداے برحق نے سب لوگوں تک حق بات کوپہنچانے کاپوراپوراانتظام کیا ہے۔ یہاں تک کہ وہ دنیا میں اپنے پیغمبروں کو بھیجتاہے توابلاغ کے اس کام کواُن کی بنیادی ذمہ داری قرار دیتا ہے۔ یہ لوگ اسے اداکرتے ہیں یا نہیں، یہ جاننے کے لیے وہ اُن کے آگے اور پیچھے پہرے لگادیتا ہے۔ ۱؂ بلکہ اگر کوئی پیغمبر، بہ فرض محال، اس کام کوبھرپورطریقے سے انجام نہیں دیتاتووہ اُس کے نزدیک گویا اپنے منصب کا حق ہی ادا نہیں کرتا۔ ۲؂ غرض یہ کہ ہدایت کے ابلاغ کی یہی اہمیت ہے کہ پروردگار کی طرف سے اس کے لیے بنیادی طور پر دو طرح کے انتظامات کیے گئے ہیں: ایک داخلی اور دوسرے خارجی۔</p>
			<heading>داخلی انتظام</heading>
			<p>یہ انسان کے باطن میں کیاگیاہدایت کا انتظام ہے۔ یعنی، دین کے بارے میں کچھ بنیادی حقیقتیں اس کی فطرت ہی میں ودیعت کر دی گئی ہیں۔ مثال کے طور پر:</p>
			<p>۱۔ خدا کی ربوبیت کاعلم شروع دن سے اس کی فطرت کا حصہ بنادیاگیا۔ اس لیے کہ دین کی پوری عمارت خداہی کے وجودپرقائم ہوتی اوراُس کاانکاردرحقیقت دین کے بنیادی مقدمے کاانکارہوتاہے۔ مزید یہ کہ عالم ارواح میں تمام بنی آدم سے اس علم کاباقاعدہ اقرار بھی لیا گیا:</p>
			<blockquote>
				<annotation lang="ar"><p> وَاِذْ اَخَذَ رَبُّکَ مِنْ م بَنِیْٓ اٰدَمَ مِنْ ظُھُوْرِھِمْ ذُرِّیَّتَھُمْ وَاَشْھَدَھُمْ عَلآی اَنْفُسِھِمْ اَلَسْتُ بِرَبِّکُمْ قَالُوْا بَلٰی شَھِدْنَا. (الاعراف۷: ۱۷۲)</p></annotation>
				<p>”یادکرو، جب تمھارے پروردگارنے بنی آدم کی پشتوں سے اُن کی نسل کونکالااوراُنھیں خوداُن کے اوپر گواہ ٹھیرایا تھا۔ اُس نے پوچھا تھا: کیا میں تمھارا رب نہیں ہوں؟ اُنھوں نے جواب دیا: ہاں، (آپ ہی ہمارے رب ہیں)، ہم اِس کی گواہی دیتے ہیں۔“</p>
			</blockquote>
			<p>۲۔ اسے نیکی اوربدی میں امتیازکرنے کی فطرت دے کر اس دنیا میں بھیجاگیا۔ نیکی کے لیے محبت اور اس کی طرف میلان اوربدی سے نفرت اور اس سے گریزکی صالح فطرت بھی اسے دے دی گئی۔ مقصدیہ تھا کہ اسے اخلاقیات کے معاملے میں ایک واضح ہدایت میسرآسکے:</p>
			<blockquote>
				<annotation lang="ar"><p> وَنَفْسٍ وَّمَا سَوّٰھَا، فَاَلْھَمَھَا فُجُوْرَھَا وَ تَقْوٰھَا. (الشمس۹۱: ۷۔ ۸)</p></annotation>
				<p>”اورگواہی دیتا ہے نفس اور جیسا اُسے سنوارا، پھر اُس کی بدی اور نیکی اُسے سجھا دی۔“</p>
			</blockquote>
			<heading>خارجی انتظام</heading>
			<p>جس طرح انسان کے باطن میں کچھ ہدایات رکھ دی گئیں، اسی طرح اس کے خارج میں بھی اس کاباقاعدہ اہتمام کیا گیا۔ مثال کے طور پر:</p>
			<p>۱۔ حضرت آدم علیہ السلام کو یہ شرف عطاہواکہ اُنھوں نے براہ راست خدا کی بات سنی اور اس طرح خدا کے ہونے کا یہ خارجی علم اس پہلے انسان کوابتداہی میں حاصل ہو گیا۔ بعدازاںیہ اُن کی اولادمیں بھی متوارث ہوتا چلا گیا اور ان سب کی ہدایت کا ایک عظیم ذریعہ بن گیا:</p>
			<blockquote>
				<annotation lang="ar"><p> قَالَ یٰٓاٰدَمُ اَنْبِئۡھُمْ م بِاَسْمَآءِ ھِمْ. (البقرہ۲: ۳۳) </p></annotation>
				<p>”اللہ نے فرمایا: آدم اِن ہستیوں کے نام اِن فرشتوں کو بتاؤ۔“</p>
			</blockquote>
			<p>۲۔ پروردگارنے بہت ساری نشانیاں آفاق میں رکھ چھوڑیں۔ یہ اپنے وجودسے اگراپنے خالق کاتقاضاکرتی ہیں توان میں جھلکتی ہوئی اُس کی بے پناہ ربوبیت اور قدرت، یوم حساب کی ایک واضح دلیل ٹھیرتی ہیں:</p>
			<blockquote>
				<annotation lang="ar"><p> اِنَّ فِیْ خَلْقِ السَّمٰوٰتِ وَالْاَرْضِ وَاخْتِلَافِ الَّیْلِ وَالنَّھَارِ وَالْفُلْکِ الَّتِیْ تَجْرِیْ فِی الْبَحْرِ بِمَا یَنْفَعُ النَّاسَ وَمَآ اَنْزَلَ اللّٰہُ مِنَ السَّمَآءِ مِنْ مَّآءٍ فَاَحْیَا بِہِ الْاَرْضَ بَعْدَ مَوْتِھَا وَبَثَّ فِیْھَا مِنْ کُلِّ دَآبَّۃٍ وَّ تَصْرِیْفِ الرِّیٰحِ وَالسَّحَابِ الْمُسَخَّرِ بَیْنَ السَّمَآءِ وَالْاَرْضِ لَاٰیٰتٍ لِّقَوْمٍ یَّعْقِلُوْنَ. (البقرہ۲: ۱۶۴)</p></annotation>
				<p>”اس میں شبہ نہیں کہ آسمان اورزمین کے بنانے میں، اورشب وروز کے بدل کرآنے میں، اورلوگوں کے لیے دریامیں نفع کی چیزیں لے کرچلتی ہوئی کشتیوں میں، اور اس پانی میں جواللہ نے آسمان سے اتارا ہے، پھر اس سے زمین کو اس کے مرجانے کے بعدزندہ کیا ہے اور اس میں ہرقسم کے جان دار پھیلائے ہیں — اور ہواؤں کے پھیرنے میں، اور آسمان وزمین کے درمیان حکم کے تابع بادلوں میں، بہت سی نشانیاں ہیں ان کے لیے جواپنی عقل سے کام لیتے ہیں۔“</p>
			</blockquote>
			<p>۳۔ اُس نے مختلف زمانوں میں بہت سے انبیاکومبعوث کیاجواپنی ذات میں سراج منیر، یعنی ہدایت کے روشن مینارہوئے۔ انھوں نے اُس کی دی ہوئی سند کے ساتھ لوگوں کوہدایت دی اور فطرت اورآفاق میں موجود حقائق کی بے مثل تذکیرکی اور ان کی تفصیلات کو اس قدرکھول کربیان کیا کہ اس سے زیادہ وضاحت کاتصورکرنابھی محال ہے:</p>
			<blockquote>
				<annotation lang="ar"><p> وَجَعَلْنٰھُمْ اَئِمَّۃً یَّھْدُوْنَ بِاَمْرِنَا. (الانبیاء ۲۱: ۷۳) </p></annotation>
				<p>”اور ہم نے اُن کوامامت عطافرمائی کہ ہماری ہدایت کے مطابق (دنیاوالوں کی) رہنمائی کرتے تھے۔“</p>
			</blockquote>
			<p>۴۔ اس کے ساتھ بہت سے نبیوں کورسول بناکربھی بھیجاجنھوں نے دوسرے انبیاکی طرح آخرت کے بارے میں انذار کیا اور اچھے انجام کی خوش خبری سنائی۔ ان کے مقابلے میں جب انکاراورتکذیب کی روش اپنائی گئی تومزیدیہ ہوا کہ پروردگارعالم کی عدالت پوری شان سے اس زمین پربرپاہوگئی اوریوں رہتی دنیاتک کے لوگوں کے لیے آسمانی عدالت کی ایک محسوس دلیل قرارپائی:</p>
			<blockquote>
				<annotation lang="ar"><p> وَلِکُلِّ اُمَّۃٍ رَّسُوْلٌ فَاِذَا جَآءَ رَسُوْلُھُمْ قُضِیَ بَیْنَھُمْ بِالْقِسْطِ وَھُمْ لَا یُظْلَمُوْنَ. (یونس۱۰: ۴۷) </p></annotation>
				<p>”ہرقوم کے لیے ایک رسول ہے۔ پھرجب اُن کا رسول آجاتاہے تواُن کے درمیان انصاف کے ساتھ فیصلہ کردیاجاتاہے اوراُن پر کوئی ظلم نہیں کیا جاتا۔“</p>
			</blockquote>
			<p>۵۔ ان نبیوں اوررسولوں کے ساتھ خدانے بہت سی کتابیں اورصحیفے بھی اُتارے۔ یہ حق وباطل کامعیار قرار پائے اور ان کے ہوتے ہوئے اس معاملے میں ہدایت کے کسی اورانتظام کی ضرورت نہ رہ گئی:</p>
			<blockquote>
				<annotation lang="ar"><p> وَ اَنْزَلَ مَعَھُمُ الْکِتٰبَ بِالْحَقِّ لِیَحْکُمَ بَیْنَ النَّاسِ فِیْمَا اخْتَلَفُوْا فِیْہِ. (البقرہ ۲: ۲۱۳)</p></annotation>
				<p>”اور اللہ نے ان نبیوں کے ساتھ قول فیصل کی صورت میں اپنی کتاب نازل کی تاکہ لوگوں کے درمیان وہ اُن کے اختلافات کا فیصلہ کر دے“</p>
			</blockquote>
			<p>پروردگار کی طرف سے کیے گئے یہ ہدایت کے داخلی اورخارجی انتظامات ہیں۔ ان کے بارے میں واضح رہے کہ یہ دونوں ایک دوسرے سے غیرمتعلق اور اپنی ذات میں مستقل اوربے نیازنہیں ہیں، بلکہ ان کے درمیان میں ایک طرح کالزوم اور ایک دوسرے پرمکمل انحصار پایا جاتا ہے۔ انسان کااندرون جس بات کو محسوس کرتا ہے، اُس کے بیرون میں پائی جانے والی ہدایت ہی اصل میں اس کا اولین محرک ہوتی ہے اور جب یہ باطنی احساس شدیدتر ہو جائے تویہی اس پر اپنی مہر تصدیق بھی ثبت کرتی ہے۔ دوسری طرف سے دیکھا جائے تو اس کے بیرون میں موجود ہدایت اُس وقت تک نتیجہ خیزنہیں ہو سکتی جب تک کہ اندرون میں پائی جانے والی ہدایت اس کی تائید نہ کرتی ہو۔ یہ داخلی اورخارجی انتظامات اسی طرح ایک دوسرے کی تائیداورباہمی موافقت سے ابلاغ کے کام کوسرانجام دیتے اوریوں اتمام حجت کے پہلے جزکوآخری درجے میں پوراکردیتے ہیں۔</p>
			<p>یہاں ایک بات واضح رہنی چاہیے کہ جس سے ناواقفیت اس باب میں اکثرلوگوں کے ہاں علمی مغالطوں کا سبب بن جاتی ہے۔ وہ یہ کہ اس ہدایت کا انسان کے اندراوراُس کے گردوپیش میں موجودہونا، یہ ابلاغ نہیں ہے، اس لیے کہ یہ سب انتظامات اپنی اصل میں ہدایت کے محض ذرائع ہیں۔ اس سے آگے بڑھ کر، اس ہدایت کا کانوں میں پڑ جانا یا اس کے آثارکانگاہوں کے سامنے آجانا، یہ بھی ابلاغ نہیں ہے، اس لیے کہ یہ سماعت وبصارت بھی اسے دل و دماغ تک پہنچانے کے بس ذریعے ہی ہیں۔ اِبلاغ یہ ہے کہ ہدایت ان ذرائع سے کسی شخص تک اس طرح پہنچ جائے کہ ہم بلاتردد اُس کے بارے میں یہ کہہ سکیں کہ وہ اسے ”جانتا“ ہے۔ ہم بارہادیکھتے ہیں کہ کسی شخص کے داخل میں دوسرے انسانوں کی طرح فطری ہدایت موجود ہوتی ہے اور وہ خارج سے اس کی بصارت اور اس کی سماعتوں سے بھی ٹکرارہی ہوتی ہے، مگروہ اس کے علم ا ورشعورتک بالکل نہیں پہنچ پاتی، اس لیے کہ وہ مثال کے طور پر، مجنون اوردیوانہ ہوتا ہے۔ یادوسری صورت میں وہ دانا اوربیناتوہوتاہے اوراُس کے خارج میں خدا کی اتاری ہوئی کتابیں اور اس کے بھیجے ہوئے پیغمبربھی موجود ہوتے ہیں، مگر کسی قدرتی اورواقعی حجاب کی وجہ سے اُس تک ان چیزوں کا ابلاغ ہی نہیں ہوپاتا کہ ہم اس کے بارے میں بھی یہ کہہ سکیں کہ وہ ان باتوں کو ”جانتا“ ہے۔ ۳؂</p>
			<heading>۲۔ تبیین</heading>
			<p>اس سے مرادحق بات کاواضح ہوجاناہے۔ تبیین کا یہ عمل کہ جسے دوسرے لفظوں میں وضوح بھی کہا جا سکتا ہے، اتمام حجت کادوسرا لازمی جزہے۔ کسی شخص پراتمام حجت کے لیے ضروری ہے کہ اُس تک حق بات کانہ صرف یہ کہ ابلاغ ہوچکاہو، بلکہ وہ آخری درجے میں اس پر واضح بھی ہو چکی ہو۔ یہ وضوح دوچیزوں میں ہوتا ہے: ایک اُس بات کے مطلب اورمفہوم میں اور دوسرے اس کے حق اورسچ ہونے میں۔ اگروہ شخص اُس بات کوابھی تک سمجھاہی نہیں یا وہ بات حق ہے اور اس کے مقابلے میں باقی سب کچھ باطل، یہ بات نہیں سمجھ سکاتواس کا مطلب یہی ہے کہ اس پر وضوح کاہوناابھی باقی ہے۔ یہ اس لیے ضروری ہے کہ انسان دنیا میں ہونے والے امتحان میں اپنے علم اور سمجھ کی بنیاد پر مسؤل ٹھیرایاگیاہے۔ چنانچہ جب تک وہ کسی چیزکو اچھی طرح سے سمجھ نہ لے، اس سے کوئی بازپرس ہرگز نہیں ہونی چاہیے۔ خدا کی صفت عدل بھی اس طرح کے ظلم سے شدید اِبا کرتی ہے کہ وہ کسی شخص کوعلم دیے بغیر اُس کا مواخذہ کرے یاوہ بات کوابھی سمجھ نہ پایاہواوروہ پھر بھی اُس کو سزا دے ڈالے۔ اتمام حجت کے ذیل میں اس کی یہی حیثیت ہے کہ خدانے اس کا بہت زیادہ اہتمام کیا ہے۔ مثال کے طور پر:</p>
			<p>۱۔ وہ اپنے پیغمبروں کوجس طرح ہدایت پہنچانے کاذمہ دارٹھیراتاہے، اسی طرح ان سے یہ تقاضابھی کرتا ہے کہ وہ اس کے متعلق ہرچیز لوگوں کے سامنے کھول کھول کربیان کر دیں۔ نبی اکرم صلی اللہ علیہ وسلم سے فرمایا ہے:</p>
			<blockquote>
				<annotation lang="ar"><p> وَاَنْزَلْنَآ اِلَیْکَ الذِّکْرَ لِتُبَیِّنَ لِلنَّاسِ مَا نُزِّلَ اِلَیْھِمْ. (النحل۱۶: ۴۴)</p></annotation>
				<p>”اور یہ یاددہانی ہم نے تمھاری طرف اتاری ہے، اس لیے کہ تم اِن لوگوں کے لیے اُس چیزکوکھول کر بیان کردوجواِن کی طرف نازل کی گئی ہے۔“</p>
			</blockquote>
			<p>۲۔ دعوت کے دوران میں لوگ سوال اٹھاتے ہیں توپروردگار عالم خود ان کے جوابات دیتااورہرطرح کے دلائل سے اپنی بات کو واضح کرتا ہے:</p>
			<blockquote>
				<annotation lang="ar"><p> کَذٰلِکَ یُبَیِّنُ اللّٰہُ اٰیٰتِہٖ لِلنَّاسِ لَعَلَّھُمْ یَتَّقُوْنَ. (البقرہ۲: ۱۸۷) </p></annotation>
				<p>”اللہ اسی طرح اپنی آیتیں لوگوں کے لیے واضح کرتا ہے تاکہ وہ تقویٰ اختیارکریں۔“</p>
			</blockquote>
			<p>۳۔ اس کی طرف سے نازل ہونے والی کتابیں بھی اسی تبیین ووضاحت کی حامل ہوتی ہیں۔ چنانچہ آخری کتاب کاتعارف اس نے کئی جگہ کتاب مبین کے الفاظ سے کرایا بھی ہے:</p>
			<blockquote>
				<annotation lang="ar"><p> الٓرٰ تِلْکَ اٰیٰتُ الْکِتٰبِ الْمُبِیْنِ. (یوسف۱۲: ۱) </p></annotation>
				<p>”یہ سورہ ’اآر‘ ہے۔ یہ اُس کتاب کی آیتیں ہیں جو اپنا مدعا پوری وضاحت کے ساتھ بیان کرتی ہے۔“</p>
			</blockquote>
			<p>۴۔ یہاں تک کہ وہ اسی مقصدکے پیش نظرکسی دوسری زبان میں نہیں، بلکہ لوگوں پراُنھی کی زبان میں اپناکلام نازل کرتا ہے:</p>
			<blockquote>
				<annotation lang="ar"><p> وَمَآ اَرْسَلْنَا مِنْ رَّسُوْلٍ اِلَّا بِلِسَانِ قَوْمِہٖ لِیُبَیِّنَ لَھُمْ. (ابراہیم۱۴: ۴)</p></annotation>
				<p>”ہم نے جورسول بھی بھیجاہے، اُس کی قوم کی زبان میں بھیجاہے، اس لیے کہ وہ اُنھیں اچھی طرح کھول کر سمجھا دے۔“</p>
			</blockquote>
			<p>۵۔ بلکہ وہ ہدایت کا ابلاغ ہو جانے کے فوری بعداگرلوگوں کی پکڑنہیں کرتااورانھیں ایک خاص مدت تک کے لیے مہلت دیتا ہے تو اس کی ایک وجہ یہی ہوتی ہے کہ وہ اسے اچھی طرح سے سمجھ لیں۔ یہ مہلت حضرت نوح علیہ السلام کی قوم کو تقریباً ساڑھے نوسوسال تک دی گئی:</p>
			<blockquote>
				<annotation lang="ar"><p> وَلَقَدْ اَرْسَلْنَا نُوْحًا اِلٰی قَوْمِہٖ فَلَبِثَ فِیْھِمْ اَلْفَ سَنَۃٍ اِلَّا خَمْسِیْنَ عَامًا. (العنکبوت۲۹: ۱۴) </p></annotation>
				<p>”ہم نے نوح کواُس کی قوم کی طرف رسول بنا کر بھیجا تو وہ پچاس کم ایک ہزارسال اُن لوگوں میں رہا۔“</p>
			</blockquote>
			<p>یہ سب ہدایت کی تبیین اوراُس کی وضاحت کے لیے کیاگیااہتمام ہے۔ اس سے فائدہ اٹھانے کے لیے انسان کوکچھ مخصوص صلاحیتوں، یعنی سماعت وبصارت اورعقل وفکرسے بھی نوازا گیا ہے۔ ۴؂ ان صلاحیتوں کافقدان یاان میں کوئی واقعی نقص نہ پایاجاتا ہو اور آدمی نفسانی عوارض سے اپنے آپ کوبچاکررکھے تودین کی ہدایت جواپنی حقیقت اور اپنے بیان میں انتہادرجے کی سادگی لیے ہوئے ہے، اس کے سامنے بالکل واضح ہو جاتی ہے۔ البتہ، یہ بات بھی صحیح ہے کہ ہرایک کے لیے ہدایت کے مواقع اور اسے اخذکرنے والی صلاحیتیں چونکہ ایک جیسی نہیں ہوتیں، اس لیے تبیین کا یہ عمل بھی ہرکسی کے لیے ایک جیسانہیں ہوتا۔</p>
			<heading>خلاصۂ بحث</heading>
			<p>خلاصہ یہ ہے کہ تکفیر کے لیے جس اتمام حجت کی ضرورت ہے، وہ اپنی حقیقت میں دوچیزوں سے مرکب ہے: ایک ابلاغ اور دوسرے تبیین۔ علما ے کرام جن جن دلائل کی بنیاد پر ابلاغ کولازم قرار دیتے ہیں، کم وبیش وہی دلائل اتمام حجت کے دوسرے جز، یعنی، تبیین کے حق میں بھی موجود ہیں۔ اگرابلاغ کاہوناعقل وفطرت کاتقاضاہے اور اس دنیا میں برپا ہمارے امتحان کا ایک لازمہ ہے تو اس کی تبیین بھی انھی اصولوں پرواجب ٹھیرتی ہے۔ ابلاغ کے لیے خدانے بہت سے انتظامات کیے ہیں تو اس کی وضاحت کے لیے بھی کچھ کم انتظام نہیں کیا اور ان دونوں کے بارے میں یہ خصوصی اہتمام خود اس بات کی دلیل ہے کہ یہ دونوں ہی اصل میں مقصودہیں کہ یہ سب اُس ذات کی طرف سے ہوا ہے جوکسی بھی طرح کی بے مقصدیت سے بالکل پاک ہے۔ سو کوئی وجہ نہیں ہے کہ تکفیرکے عمل میں ان دونوں میں سے ایک کوشرط کے طورپرقبول کیا جائے اور دوسرے سے مطلق صرف نظرکرلیا جائے۔</p>
			<heading>کفر</heading>
			<p>’کفر‘ عربی زبان کا ایک لفظ ہے اورکئی مفاہیم کے لیے استعمال کیا جاتا ہے۔ علماکے ہاں تکفیرکی بحث میں عام طور پر اس کے ایک سے زائدمفاہیم کا لحاظ رکھاجاتااوران تمام معنوں میں اس کاارتکاب کرنے والوں کوکافرقراردے دیا جاتا ہے۔ ان کے مقابلے میں غامدی صاحب اس کے ایک خاص معنی کوسامنے رکھتے ہیں۔ وہ یہ کہ کوئی شخص اِتمام حجت کے بعدحق بات کاانکارکردے۔ یعنی، بات اُس تک پہنچ جائے اورآخری درجے میں اُس پر واضح بھی ہو جائے اور وہ پھر بھی اسے مان لینے سے انکاری رہے۔ اُن کے نزدیک یہ اِنکارہی اصل میں وہ کفرہے کہ جس کی بنیادپرکوئی شخص کافرقرارپاتاہے۔ نیز، وہ یہ شرط بھی لگاتے ہیں کہ اس انکارکے پیچھے ضد اور ہٹ دھرمی کے سواکچھ نہ ہو، اس لیے کہ کسی معقول عذرکی بنیادپرکیاجانے والاانکاراگرچہ صریح ہو، پھر بھی ’کفر‘ نہیں ہے۔ اس لحاظ سے دیکھا جائے تواُن کے ہاں اتمام حجت کے بعدمحض انکارنہیں، اِس طرح کاانکارہے جوتکفیرکی دوسری لازمی شرط قرارپاتاہے۔ اُن کی اِس بات کی وضاحت ہم دو عنوانات کے تحت دیکھ سکتے ہیں: ایک کفرکامطلب اور دوسرے اعذار۔</p>
			<heading>۱۔ کفر کا مطلب</heading>
			<p>’کفر‘ کا اصل مطلب چھپاناہے۔ یہیں سے اس کے اندرکسی چیزکی ناشکری اوراُس کے انکارکامعنی پیداہوا۔ ہرزبان میں یہ ہوتا ہے کہ الفاظ اپنا معنی اپنے مقابل کی رعایت سے متعین کرتے ہیں، چنانچہ ’کفر‘ کا لفظ بھی جب شکرکے مقابلے میں آئے توہم جان لیتے ہیں کہ اس کا مطلب ناشکری ہے۔ ۵؂ اسی طرح جب یہ ایمان کے مقابلے میں آئے تو اس کا مطلب نہ ماننااورانکارکردیناہوتا ہے۔ سردست ہماری ساری بحث ’کفر‘ کے اس دوسرے معنی تک محدودہے۔ اس معنی میں اسے قرآن نے بہت سارے مقامات پراستعمال کیا ہے۔ ان تمام مقامات کااگردقت نظر سے مطالعہ کیا جائے تومعلوم ہوجاتاہے کہ اس کے پیش نظرتین طرح کے مفاہیم کو ادا کرنا ہے:</p>
			<p>اول، اس کے لغوی مفہوم کواداکرنا۔ جیسا کہ بیان ہوا ہے:</p>
			<blockquote>
				<annotation lang="ar"><p> اِنِّیْ کَفَرْتُ بِمَآ اَشْرَکْتُمُوْنِ مِنْ قَبْلُ. (ابراہیم۱۴: ۲۲) </p></annotation>
				<p>”تم نے جومجھے شریک ٹھیرایاتھا، میں نے اُس کا پہلے ہی انکارکردیاہے۔“</p>
			</blockquote>
			<p>یعنی، میں اس بات کوماننے سے انکارکرتاہوں۔</p>
			<p>دوم، اس لفظ کوعام لغوی معنی سے اوپراُٹھاکراس سے ایک خاص طرح کامذہبی مفہوم اداکرنا۔ جیسا کہ ارشاد ہوا ہے:</p>
			<blockquote>
				<annotation lang="ar"><p> لَقَدْ کَفَرَ الَّذِیْنَ قَالُوْٓا اِنَّ اللّٰہَ ھُوَ الْمَسِیْحُ ابْنُ مَرْیَمَ. (المائدہ۵: ۷۲)</p></annotation>
				<p>”اُن لوگوں نے بھی یقیناًکفر کیا ہے جنھوں نے کہا کہ خداتویہی مسیح ابن مریم ہے۔“</p>
			</blockquote>
			<p>یعنی، انھوں نے یہ شرک کر کے ایک مذہبی حقیقت کو ماننے سے انکارکردیاہے۔</p>
			<p>سوئم، اسے مذہب کی ایک باقاعدہ اصطلاح بناکراستعمال کرنا۔ اب اس کا مطلب محض کسی دینی حقیقت کا انکار کر دینانہیں، بلکہ دین کی کسی بات کے واضح ہو جانے کے بعدجان بوجھ کر اس کاانکارکردیناہوتاہے۔ مثال کے طور پر فرمایا ہے:</p>
			<blockquote>
				<annotation lang="ar"><p> کَیْفَ یَھْدِی اللّٰہُ قَوْمًا کَفَرُوْا بَعْدَ اِیْمَانِھِمْ وَشَھِدُوْٓا اَنَّ الرَّسُوْلَ حَقٌّ وَّجَآءَ ہُمُ الْبَیِّنٰتُ. (آل عمران۳: ۸۶)</p></annotation>
				<p>”اللہ اُن لوگوں کوہدایت کس طرح دے گاجوماننے کے بعد منکر ہو گئے، دراں حالیکہ وہ اس بات کے گواہ ہیں کہ یہ رسول سچے ہیں اور (ان کی سچائی پرگواہی کے لیے) اُن کے پاس کھلی ہوئی نشانیاں بھی آچکی ہیں۔“</p>
			</blockquote>
			<p>یعنی، اُنھوں نے دل سے مان کرپھرجان بوجھتے ہوئے انکارکردیا۔</p>
			<p>لفظِ ’کفر‘ کے ان تینوں استعمالات کو جان لینے کے بعد بہ خوبی واضح ہوجاتاہے کہ پہلے دومعنوں میں کسی شخص کو کافر کہہ دینا، اصل میں اس لفظ کافقط لغوی استعمال ہے۔ اس طرح کے استعمال کو یہ کہتے ہوئے جائزقراردیاجاتاہے کہ ہم کسی فعل کو ادا کرنے والے شخص کو عام بول چال میں اُس کافاعل ہی کہتے ہیں، جیسے مارنے والے کو <annotation lang="ar">’ضَرَبَ‘</annotation> کی مناسبت سے <annotation lang="ar">’ضَارِب‘</annotation> کہہ دیا جائے۔ لیکن اس معاملے میں واضح رہے کہ یہاں فاعل کے اصول پر کسی کو کافر کہہ دیناہرگزجائزنہیں۔ اس کی وجہ یہ ہے کہ جب کوئی لفظ باقاعدہ اصطلاح بن جائے تواُسے بغیر کسی قرینے ۶؂ کے اُس کے اصطلاحی مفہوم سے ہٹ کردوسرے مفاہیم میں استعمال کرنا اب ممکن نہیں رہتا۔ مثال کے طور پر، ہم ’مسلم‘ کی اصطلاح محمدرسول اللہ صلی اللہ علیہ وسلم پرایمان لانے والوں کے لیے بولتے ہیں۔ اسے اِطاعت گزار یاکسی بھی دینی حقیقت کا اقرارکرنے والوں کے لیے اب ہرگز نہیں بولا جا سکتا، الاّ یہ کہ کسی قرینے سے اس کی وضاحت کر دی جائے۔ اسی طرح کا معاملہ لفظ ’بدعت‘ اور اس کے فاعل کا بھی ہے۔ اصطلاح بن جانے کے بعد اب ہروہ شخص جوکسی بھی طرح کے نت نئے کام کرتاہو، اُسے بھی محض فاعل کے قیاسی اصول پرہم بدعتی نہیں کہہ سکتے۔ تاہم، اس کے باوجود اگر کوئی شخص اول الذکردومعنوں میں اس کاارتکاب کرنے والوں کے لیے کافر ہی کے لفظ پر اصرار کرے تو یہ اپنے منہ سے بس ایک بات کہہ دینا ہے، اس سے زیادہ اس کی کوئی حیثیت نہیں۔ البتہ، جب تیسرے معنی میں کسی کو کافر کہا جاتا ہے تو اس کے بارے میں اول تو یہ بات واضح رہے کہ اصل میں یہی تکفیرہے جواپنے ساتھ بہت سے مقدمات اور نتائج لیے ہوئے ہے، اور اسی کے جوازمیں غامدی صاحب دیگرعلماے کرام سے اختلاف کرتے ہیں۔ دوم یہ کہ قرآن جب کسی شخص کی تکفیر کرتا ہے تو وہ لفظِ ’کفر‘ کواسی تیسرے معنی میں استعمال کررہاہوتاہے۔ ذیل کی یہ آیت ان دونوں باتوں کی صریح دلیل ہے:</p>
			<blockquote>
				<annotation lang="ar"><p> فَلَمَّا جَآءَ ھُمْ مَّا عَرَفُوْا کَفَرُوْا بِہٖ فَلَعْنَۃُ اللّٰہِ عَلَی الْکٰفِرِیْنَ. (البقرہ ۲: ۸۹)</p></annotation>
				<p>”پھرجب وہ چیزان کے پاس آئی جسے خوب پہچانے ہوئے تھے تو یہ اُس کے منکرہوگئے۔ سواللہ کی لعنت ہے اِن کافروں پر۔“</p>
			</blockquote>
			<heading>۲۔ اعذار</heading>
			<p>یہ علم وعقل اوراخلاق سے متعلق ہر نظام میں بنیادی مسلمات کی حیثیت رکھتے ہیں۔ اس کی وجہ یہ ہے کہ انسان نہ تو کسی قادرِ مطلق ہستی کا نام ہے اور نہ ہروقت اُس کی طبیعت اور حالات ہی ایک جیسے ہوتے ہیں کہ تعمیل حکم میں اُس کے سارے افرادسے ایک جیسا تقاضا کیا جائے۔ دینِ اسلام کی بھی ہربات میں، وہ عقیدے کی ہویاعمل کی، ان اعذار کو مرکزی حیثیت دی جاتی ہے۔ ۷؂ دیگرعلماکے مقابلے میں غامدی صاحب کا معاملہ یہ ہے کہ وہ ان کی اِس حیثیت کا مسئلہ تکفیرمیں بھی پوراپورا لحاظ رکھتے اور اس بنیادپرہرکس وناکس کورعایت دینا ضروری سمجھتے ہیں۔ اُن کے نزدیک اگر کوئی شخص حقیقی اوراصطلاحی معنی میں کفرکرے تو اس سے بھی یہ لازم نہیں آتا کہ اُس کی تکفیرضرورہی کر دی جائے۔ اس لیے کہ اس بات کا امکان کبھی رد نہیں کیاجاسکتاکہ وہ اس کفر میں اپنے پاس کوئی عذررکھتاہوجوخداکے ہاں قابل مسموع اور قابل التفات ٹھیرے۔ یہ اعذاربہت سے ہو سکتے ہیں اورحق بات کو سمجھنے، اُس کااقراریااُس پرعمل کرنے کے دوران میں کسی بھی وقت لاحق ہو سکتے ہیں، ہم ان میں سے چندایک کوذیل میں بیان کیے دیتے ہیں:</p>
			<heading>۱۔ عدم استطاعت</heading>
			<p>ہربات مخاطب کی استطاعت کے مطابق اُس پرلازم کی جاتی ہے، اس لیے کہ یہی عدل اور یہی انصاف ہے۔ کسی لنگڑے شخص سے بھاگنے اور کسی اندھے شخص سے دیکھنے کامطالبہ کرنا، تکلیف مالایطاق ہے جو صریح طور پر ناروا اور ایک ناجائزامرہے۔ دین کی بھی ہر بات میں مخاطب کی استطاعت کی رعایت ہوتی ہے۔ جس شخص میں یہ استطاعت موجودنہ ہو، وہ کسی بات کامکلف ہی نہیں رہتاکہ خدا اس بارے میں اُس سے کوئی جواب دہی کرے۔ ارشاد ہوا ہے:</p>
			<blockquote>
				<annotation lang="ar"><p> لَا یُکَلِّفُ اللّٰہُ نَفْسًا اِلَّا وُسْعَھَا. (البقرہ ۲: ۲۸۶) </p></annotation>
				<p>”اللہ کسی پراُس کی طاقت سے زیادہ بوجھ نہیں ڈالتا۔“</p>
			</blockquote>
			<heading>۲۔ خطا</heading>
			<p>غلطیوں سے درگذرکرناعین رحمت ہے۔ والدین بچے کی غلطیوں سے اعراض کرتے ہیں جواُن کی محبت اور شفقت کی دلیل ہوتا ہے۔ خدابھی بڑامہربان ہے اوراُس کی رحمت اُس کے غضب سے آگے بڑھ گئی ہے۔ وہ اپنے بندوں کی غلطیوں پرکبھی اُن کامواخذہ نہیں کرتا۔ اُس کے ہاں بس وہی گناہ قابل گرفت ہیں جو غلطی اوراتفاق سے نہیں، دل کے ارادے اورتعمدکے نتیجے میں واقع ہوں۔ فرمایا ہے:</p>
			<blockquote>
				<annotation lang="ar"><p> وَلَیْسَ عَلَیْکُمْ جُنَاحٌ فِیْمَآ اَخْطَاْتُمْ بِہٖ وَلٰکِنْ مَّا تَعَمَّدَتْ قُلُوْبُکُمْ وَ کَانَ اللّٰہُ غَفُوْرًا رَّحِیْمًا. (الاحزاب۳۳: ۵)</p></annotation>
				<p>”تم سے جوغلطی اِس معاملے میں ہوئی ہے، اُس کے لیے تم پر کوئی گرفت نہیں، لیکن تمھارے دلوں نے جس بات کاارادہ کر لیا، (اُس پرضرور گرفت ہے)۔ اور اللہ بخشنے والا ہے، اُس کی شفقت ابدی ہے۔“</p>
			</blockquote>
			<heading>۳۔ جبر و اکراہ</heading>
			<p>کسی شخص کواُس کام پرجواب دہ ٹھیراناجواس نے کسی جبراوراِکراہ کے تحت کیاہو، صریح ظلم اورحددرجے کی زیادتی ہے۔ اللہ کی ذات اس طرح کے ہرظلم سے پاک ہے۔ اُس کے ہاں پرسش اس عمل کی ہوتی ہے جوکسی مجبوری سے نہیں، بلکہ آزادانہ مرضی سے کیا گیا ہو۔ سواس نے بتادیاہے کہ اگردل میں ایمان موجودہو اور کسی مجبوری کے باعث کفرکرناپڑے تو اس پر کوئی مواخذہ نہیں ہے:</p>
			<blockquote>
				<annotation lang="ar"><p> مَنْ کَفَرَ بِاللّٰہِ مِنْ م بَعْدِ اِیْمَانِہٖٓ اِلَّا مَنْ اُکْرِہَ وَقَلْبُہٗ مُطْمَئِنٌّ م بِالْاِیْمَانِ وَ لٰکِنْ مَّنْ شَرَحَ بِالْکُفْرِ صَدْرًا فَعَلَیْھِمْ غَضَبٌ مِّنَ اللّٰہِ وَلَھُمْ عَذَابٌ عَظِیْمٌ. (النحل۱۶: ۱۰۶)</p></annotation>
				<p>”جو اپنے ایمان لانے کے بعداللہ سے کفر کریں گے، اُنھیں اگر مجبور کیا گیا ہو اور اُن کا دل ایمان پر مطمئن ہو، (تب توکچھ مواخذہ نہیں)، مگر جوکفرکے لیے سینہ کھول دیں گے، اُن پراللہ کاغضب ہے اور انھیں بڑی سخت سزاہوگی۔“</p>
			</blockquote>
			<heading>خلاصۂ بحث</heading>
			<p>غامدی صاحب کی راے کے مطابق کفراپنے ہرمعنی میں تکفیرکاموجب نہیں ہے، جیسا کہ علماکاعمومی رجحان ہے۔ کسی شخص کااِتمام حجت کے بعد جانتے بوجھتے ہوئے دین کی بات کاانکارکردینا، اصل میں یہی وہ کفرہے جو تکفیر کی بحث سے متعلق ہے۔ وہ اس پر یہ شرط بھی لگاتے ہیں کہ اس کفر کاارتکاب کرنے والے کے پاس اس معاملے میں کوئی عذربھی نہ ہونا چاہیے۔ اس لیے کہ عین ممکن ہے کہ اُس شخص میں ہدایت کواخذ کرنے والی صلاحیتیں بالکل معدوم ہوں یا اُن میں کوئی واقعی خلل پایاجاتاہویااُس کے ماحول میں وہ تحریک ہی موجود نہ ہو کہ ہدایت اُس کے علم و شعور تک رسائی پاسکے۔ اسی طرح یہ بھی ممکن ہے کہ وہ دل وجان سے ہدایت کوپانے کی جستجوکرے، مگر اس میں کسی سنگین غلطی کاارتکاب کرے، حتیٰ کہ صریح کفر کا اظہار اوراُس کااقرارکربیٹھے۔ اور یہ بھی ممکن ہے کہ وہ حق بات کو جان تو لے، مگرکسی جبرکے مانع ہو جانے کی وجہ سے اُس کاانکار کر دے۔ اب ظاہر ہے کہ اس طرح کی تمام صورتوں میں وہ عدم استطاعت، خطااورجبرواکراہ کی وجہ سے جواب دہ ہی نہیں رہ جاتا، چہ جائیکہ کوئی اُس کی تکفیرکردے۔</p>
		</section>
		<section>
			<p>۱؂ الجن ۷۲: ۲۸۔ ”وہ اُن کے آگے اورپیچھے پہرالگادیتاہے تاکہ معلوم رہے کہ انھوں نے اپنے رب کے پیغامات پہنچادیے ہیں، اور وہ اُن کے ماحول کوگھیر ے میں اوراُن کی ہرچیزکوگنتی میں رکھتا ہے“۔</p>
			<p>۲؂ المائدہ ۵: ۶۷۔ ”اے پیغمبر، جو کچھ تمھارے پروردگار کی طرف سے تم پرنازل کیاگیاہے، وہ انھیں پہنچا دو اور (یاد رکھو کہ) اگر تم نے ایسا نہ کیا تو اس کا پیغام نہیں پہنچایا“۔</p>
			<p>۳؂ ایساہوجانا، اس دنیا میں معمول کی بات ہے۔ جب نبی صلی اللہ علیہ وسلم کے منکرین پرعذاب کا فیصلہ ہونے جا رہا تھا تو اس مرحلے پر بھی فرمایاگیا کہ ان میں سے جو کوئی پناہ کاطالب ہو، اُسے پناہ دے کراللہ کی بات سنائی جائے، اس لیے کہ یہ اُس قوم کے افرادہیں جودین اورنبوت سے زیادہ واقف نہیں (التوبہ۹: ۶)۔</p>
			<p>۴؂ ان صلاحیتوں کا یہ واجبی حق بھی ہے کہ ہدایت کوپانے کے لیے انھیں لازماًاستعمال میں لایاجائے کہ ایسانہ کرناحقیقت میں ان کی ناقدری کرنا ہے (المومنون ۲۳: ۷۸)۔</p>
			<p>بلکہ یہی وہ صلاحیتیں ہیں کہ جن کی وجہ سے انسان جانوروں سے الگ ایک نوع قرارپاتااوراگراِن سے فائدہ نہ اٹھائے تو اُنھی کا ایک فردہو کر رہ جاتا ہے (الانفال ۸: ۲۲)۔</p>
			<p>۵؂ جیسا کہ اس آیت میں: <annotation lang="ar">’وَاشْکُرُوْا لِیْ وَ لَا تَکْفُرُوْنِ‘</annotation> (البقرہ ۲: ۱۵۲)۔</p>
			<p>۶؂ جیسا کہ اس آیت میں ’کافر‘ چونکہ اصطلاحی معنی میں نہیں ہے، اس لیے ’ملاقات‘ کاقرینہ بھی اس کے ساتھ لایاگیاہے: <annotation lang="ar">’وَاِنَّ کَثِیْرًا مِّنَ النَّاسِ بِلِقَآئِ رَبِّہِمْ لَکٰفِرُوْنَ‘</annotation>، ”بے شک، لوگوں میں بہت سے ہیں جواپنے پروردگارسے ملاقات کے منکرہیں“ (الروم ۳۰: ۸)۔</p>
			<p>۷؂ ان اعذارکے بارے میں یہ بات بھی جان لینی چاہیے کہ یہ کہیں باہرسے آکرحکم میں شامل نہیں ہوتے، بلکہ ایک عقلی اقتضا کے طورپراُس کی ابتداہی سے اس کے ساتھ جڑے ہوتے ہیں۔ لہٰذا ضروری نہیں ہوتاکہ انھیں ہرحکم کے ساتھ الگ سے بیان بھی کیا جائے۔</p>
		</section>
		<section>
			<p>تکفیر (2/4)</p>
		</section>
	</body>
</document>