<document>
	<meta>
		<title>بھارت میں ہندی کو لاتیں۔ ۔ ۔</title>
		<author>
			<name>ٹیم آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/6795/</link>
			<copyright-holder>آئی بی سی اردو</copyright-holder>
		</publication>
		<num-words>253</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>یہ ایک 65 سالہ غریب شخص کی تصویرہے ۔</p>
			<p>کشن کمار نامی یہ غریب بوڑھا گزشتہ 35 برس سے لکھنو کے جنرل پوسٹ آفس کے سامنے بیٹھتا ہے۔</p>
			<p>اس کے پاس ایک پرانا ٹائپ رائٹر ہے جس پر یہ ہندی ٹائپ کر کے گزر بسر کا سامان کرتا ہے۔کشن کمار روزانہ قریب 10 گھنٹے اپنے ٹائپ رائٹر پر کام کرتا ہے اور انتہائی معمولی سی رقم اکھٹی کر پاتا ہے۔</p>
			<p>یو پی کے رشوت خور پولیس کارندے نے اس غریب کے ٹائپ رائٹر کے ساتھ ساتھ اس کا دل بھی توڑ دیا ۔</p>
			<p>طاقت اور اختیار کے نشے میں دھت پولیس اہلکار نے لات مار کر کشن کمار کے ٹائپ رائٹر کے  ٹکڑے کر دیے ۔</p>
			<p>پولیس اہلکار کے کندھوں پر لگے ستاروں کے چمک نے اس کی آنکھیں اندھی کر دی تھیں۔</p>
			<p>کشن جب اپنے خوابوں کو اس ٹائپ رائٹر کے ٹکڑوں کی صورت میں سمیٹ رہا تھا تو پولیس اہلکار نے پاؤں کی ٹھوکر سے پھر وہ ٹکڑے بکھیر دیے۔</p>
			<p>بوڑھے کشن کمار نے روتے ہوئے ایک رپورٹر کو یہ الفاظ کہے:</p>
			<p>' میرے ٹائپ رائٹر کی طرح شایداب بھارت کو ہندی کی ضرورت نہیں رہی'</p>
			<p>کشن کمار کی کمائی کا اکلوتا ذریعہ ظالم پولیس اہلکار نے جوتے کی ٹھوکر سے پاش پاش کر دیا مگر قریب کسی نامعلوم کیمرے نے اپنی آنکھ میں یہ المناک منظر محفوظ کر لیا ۔</p>
			<p>انٹرنیٹ پر یہ تصاویر آتے ہی بڑے پیمانے پر کشن کی مدد کے لیے اپیلیں جاری ہیں۔ دوسری جانب عوامی دباؤ پر پولیس اہلکار کو معطل کر دیا گیا ہے ۔</p>
		</section>
	</body>
</document>
