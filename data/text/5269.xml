<document>
	<meta>
		<title>مگس کو باغ میں جانے نہ دیجو</title>
		<author>
			<name>وسعت اللہ خان</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9938/</link>
			<copyright-holder>آئی بی سی اردو</copyright-holder>
		</publication>
		<num-words>1218</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>صرف میں ہی کیا دسویں درجے کے کسی بھی ہم جماعت کو اچھے خاصے اشعار ازبر ہوتے ہوئے بھی میر صاحب کا یہ شعر اٹک جاتا تھا۔</p>
			<p>مگس کو باغ میں جانے نہ دیجو</p>
			<p>کہ ناحق خون پروانے کا ہوگا</p>
			<p>اردو کے استاد صید رسول ضیا نے پھر یوں سمجھایا۔</p>
			<p>" مگس شہد کی مکھی کو کہتے ہیں۔وہ باغ میں جا  کے پھولوں سے رس چوستی ہے۔ کچھ رس موم میں بدل جاتا ہے جس سے چھتہ بنایا جاتا ہے اور کچھ رس شہد میں بدل جاتا ہے۔جب چھتہ توڑا جاتا ہے تو شہد کو موم سے الگ کر لیا جاتا ہے۔</p>
			<p>موم سے شمع بنتی ہے اور جب شمع جلتی ہے تو پروانہ لپکتا ہے اور جل جاتا ہے۔لہذا مکھی باغ میں نہیں جائے گی تو رس نہیں چوسے گی۔رس نہیں چوسے گی توچھتہ بھی نہیںبنے گا۔چھتہ نہیں بنے گا تو موم بھی نہیں بنے گی۔موم نہیں بنے گا تو شمع بھی نہیں بنے گی۔شمع نہیں بنے گی تو جلے گی بھی نہیں۔ جلے گی نہیں تو پروانہ نہیں لپکے گا اور پروانہ نہیں لپکے گا تو ناحق جلے گا بھی نہیں۔آیا کچھ سمجھ شریف میں ؟؟</p>
			<p>اور پھر ایسا آیا سمجھ شریف میں کہ یہ شعر وہ عدسہ ہو گیا جس کو کسی بھی مسئلے پر فٹ کر کے اس کی جڑوں تک جایا جا سکتا ہے۔</p>
			<p>مثلاً  یورپی طاقتیں اگر لاطینی امریکا ، افریقہ اور ایشیا کو غلام بنانے کے بجائے ان سے تجارتی تعلقات رکھتیں تو یورپ کے ساتھ ساتھ باقی دنیا بھی مساوی پھلتی پھولتی اور پسماندگی و ترقی برابر برابر بٹتی۔وسائل کی لوٹ کھسوٹ کی لالچ ، توسیعِ سلطنت کی ہوس اور اپنا نظریہ دوسروں کے لیے بھی بہترین فرض کر کے دوسروں کی نفسیات و حالات سمجھے بغیر ٹھونسنے کی اندھا دھند کوششوں نے وہ حالات پیدا کیے جن کے نتیجے میں لالچیوں کے درمیان ہی پہلی عالمی جنگ چھڑ گئی اور پھر اس میں نوآبادیات کو بھی گھسیٹ لیا گیا اور جو فاتح بنا اس نے اس جنگ کی تباہ کاری سے سبق سیکھنے کے بجائے مزید بے انصافیاں کیں اور لڑاؤ ، تقسیم کرو اور حکومت کرو کی پرانی پالیسی کو قلعی کر کے دوبارہ نافذ کر دیا۔ مصنوعی جغرافئیے تخلیق کیے گئے اور ان میں اصل نمایندہ مقامی قوتوں کو آگے پیچھے دائیں بائیں دھکیل کر جگہ جگہ کٹھ پتلیاں بٹھا دیں۔کچھ اشاروں پر ناچتی رہیں ،کچھ موقع پا کے ہاتھ سے نکل گئیں۔</p>
			<p>اگر برطانیہ اور فرانس سلطنتِ عثمانیہ کی شکست کے بعد مشرقِ وسطیٰ کے لوگوں کی قسمت کو شطرنج سمجھنے کے بجائے اپنے فیصلے خود کرنے دیتے تو نہ سعودی عرب وجود میں آتا ، نہ ایران کی پہلوی بادشاہت اور نہ اسرائیل۔جھگڑے ضرور ہوتے رہتے مگر ان کی نوعیت مقامی ہی رہتی۔فلسطین بین الاقوامی ناسور نہ بنتا۔وہابی تحریک کو دیگر مذہبی تحریکیں  متوازن رکھتیں اور شیعہ ایران آگے چل کے انقلابی پرابلم نہ ہوتا۔</p>
			<p>چلیے سامراجیوں سے پہلی جنگ کے دوران یہ بلنڈر ہو ہی گئے تھے تو پھر دوسری عالمی جنگ کے عواقب سے ہی کوئی سائنسی نتیجہ اخذ کر لیتے۔مگر انھوں نے بین الاقوامی تعلقات کے منفی آداب کو تجزیہ کی کسوٹی پے پرکھ کے کوئی مثبت پروڈکٹ ڈھالنے کے بجائے باقی دنیا کو حسبِ سابق اپنی تجرباتی لیبارٹری سمجھا اور ساری تحقیقی توانائی اس پر صرف کر دی کہ ببول کی جھاڑی سے سیب کیسے اتارے جا سکتے ہیں۔</p>
			<p>انیس سو اناسی میں جب سوویت یونین کسی مغالطے کا شکار ہو کر افغانستان میں کود ہی پڑا تھا تو غیر جنگی طریقوں اور تادیبی کارروائیوں سے پسپا کرنے کے بجائے غیر اعلانیہ جنگ کی راہ اپنائی گئی اور دنیا کے ستر سے زائد ممالک کے ایک لاکھ جنگجوؤں ( ساٹھ ہزار غیر پاکستانی ) کو آٹھ برس تک اسلحہ ، تربیت اور مہمان نوازی فراہم کی گئی۔</p>
			<p>جنگی خام مال کی تیاری کے لیے نظریاتی کارخانے قائم کیے گئے اور ان کارخانوں کی بھٹی شدت پسند نصاب سے گرم رکھی گئی۔جو جو حکومتیں جن جن لوگوں سے تنگ آئی ہوئی تھیں ان سب کو پاکستان اور افغانستان کی جانب بخوشی دھکیل دیا گیا۔اس سماج ادھیڑ خونی کھیل کے لیے ایک ڈالر امریکا نے دیا تو دوسرا ڈالر سعودی عرب نے۔یوں پانچ ارب ڈالر کے صرفے سے سوویت یونین پسپا ہو گیا۔</p>
			<p>پسپا کرنے والے اتنے خوش ہوئے گویا کوئی بیش بہا قسمت پلٹ نسخہ ہاتھ آگیا ہو۔انھیں یاد ہی نہ رہا کہ جن جہادی رضاکاروں کو آٹھ برس تک پالا ان کی ڈی موبلائزیشن اب کیسے ہوگی اور انھیں سماج میں دوبارہ کیسے جذب کیا جائے گا۔باراتی فتح کی دلہن کے ساتھ واپس لوٹ گئے مگر کارندے  ساتھ لے جانا بھول گئے۔</p>
			<p>یوں مجاہدین کی کوکھ سے طالبان اور القاعدہ کا جنم ہوا۔ طالبان نے اپنے علاقے تک قناعت کی۔مگر القاعدہ والے مہمان کہاں جائیں؟ لہٰذا وہ انٹرنیشنل مفرور ہو گئے۔ عسکری تربیت یافتہ اپنوں کے ہی دھوکے کے ڈسے مفرور جنھیں اسلحہ چلانے اور قتل کے سوا کوئی ہنر بھی تو نہیں آتا تھا۔ گھر واپسی کے دروازے بند ہوئے تو کبھی سوڈان میں ، کبھی افغانستان میں ، کبھی صومالیہ میں کبھی مغربی افریقہ میں اور پھر خوش قسمتی سے انھیں عراق، شام اور لیبیا کی زبردستی توڑ دی جانے والی ریاستوں کی آپا دھاپی کی دھول میں ایک مضبوط و محفوظ ٹھکانہ میسر آگیا۔اوپر سے مغرب کی حمایت یافتہ ظالم اور کرپٹ حکومتیں۔گویا سونے پر سہاگہ ہو گیا اور بلی کے بھاگوں چھینکا ٹوٹ گیا۔</p>
			<p>نائن الیون کے بعد بھی عقل نہ آئی اور مغربی ماہی گیروں اور ان کے چھوٹوں نے عدم استحکام کے سمندر سے مطلوب "ماضی کے دوستوں اور حال کے دہشت گردوں " کو پکڑنے کے لیے جو جال بچھایا تو اس میں آکٹوپس تو برائے نام پھنسے مگر ادھر ادھر کے کیکڑے ، مچھلیاں ، جھینگے ، لابسٹر زیادہ اٹک گئے۔</p>
			<p>سائنس کا بنیادی اصول ہے کہ ایک تجربے سے جو نتیجہ حاصل ہو جائے اسی تجربے کو اگر سو بار بھی دھرایا جائے تو نتیجہ وہی نکلے گا۔مگر مغرب کے سائنسی دماغوں نے افغان تجربے کو ایک بار نہیں درجنوں بار پہلے سے مختلف نتیجے حاصل کرنے کے لیے جگہ جگہ دھرایا اور دھرا رہے ہیں۔</p>
			<p>جنہوں نے بار بار ڈسا انھیں دودھ کی سپلائی میں کمی تو کیا آتی پہلے سے بھی اور بڑھ گئی۔مگر اب یہ کرائے کے پرانے گوریلے نہیں رہےتھے۔ اب ان کی کھال ، ولولہ اور ہدف ان کا اپنا تھا۔چنانچہ جنھیں مغرب اور ان کے بالشتئیے دوستوں نے دوسروں کے لیے پروان چڑھایا اور پھر دھوکا دیا اب وہی پلٹ کے امریکا اور یورپ تک پہنچ گئے ہیں تو چیخا جا رہا ہے کہ ہم نے تو تمہیں جنوبی ایشیا ، مشرقِ وسطیٰ اور مشرقی و شمالی افریقہ کے لیے تیار کیا تھا تم نیویارک ، لندن ، میڈرڈاور پیرس میں یہ سب کیا کر رہے ہو ؟</p>
			<p>ہائے رے سادگی ؟ اف یہ ادا ؟ قربان اس پرکاری کے اور آفرین دنیا بھر کو سائنس پڑھانے والے اس دماغ پر۔</p>
			<p>ایک آخری کوشش کے طور پر میری تجویز ہے کہ میر صاحب کا " مگس کو باغ میں جانے نہ دیجو " والا شعر آسان شرح کے ساتھ انگریزی، فرانسیسی، روسی، عربی، فارسی، ترک، ہندی، اردو اور پشتو میں ترجمہ کروا کے نقرئی فریم  میں تحفہ کر دیا جائے۔ شائد یہ شعر وائٹ ہاؤس، ٹین ڈاؤننگ اسٹریٹ، ایلیزی پیلس، کریملن، قصرِ ریاض، تہران میں مجلس کی عمارت، انقرہ کے ایوانِ صدر، دلی کے پردھان منتری بھون، پنڈی کے جی ایچ کیو اور گلستان پیلس کابل میں عظیم الشان کرسی کے پیچھے آویزاں ہو جائے تو ایک فیصد امکان ہے کہ ذرا سی عقل آجاوے۔</p>
		</section>
	</body>
</document>
