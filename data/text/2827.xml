<document>
	<meta>
		<title>آر پار رابطوں کا فقدان، کب تک؟</title>
		<author>
			<name>حفصہ مسعودی</name>
			<gender>Female</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/24134/</link>
			<copyright-holder>آئی بی سی اردو</copyright-holder>
		</publication>
		<num-words>1278</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>میں نے جب سے مسئلہ کشمیر میں دلچسپی لینا شروع کی ہے ، کشمیر سے تھوڑی بہت واقفیت رکھنے والے شخص سے میں دو سوال ضرور کرتی ہوں۔ کیا کبھی کشمیر آزاد ہوگا ؟نوے فیصد سے زیادہ کا جواب ہاں میں ملا تو میرا یہ یقین پختہ ہو گیا ہے کہ اس مسئلے کا کوئی نہ کوئی قابل قبول حل ضرور نکلے گا. دوسرا سوال یہ ہوتا ہے کہ آپ کے نزدیک مسئلہ کشمیر کے حل میں سب سے بڑی رکاوٹ کیا ہے؟ تو تقریبا ستر فیصد اہل رائے کا جواب یہ تھا کہ ایک مشترک مسلمہ رہنما کا نہ ہونا، جو تینوں خطوں کی نمائندگی کر سکے۔ (یہ کوئی سروے نہیں ہے ، میرے ذاتی حیثیت میں اہل دانش سے کئے گئے سوال ہیں سو ان کو اسی طرح سمجھا جائے )۔ اب ایسی لیڈرشپ کا میسر ہو پانا بظاہر ناممکن ہے ، لیکن پوری ریاست کم از کم ایک نکتے پر یکجا ہے وہ ہے کشمیر کی" متنازع حیثیت" ہے ۔</p>
			<p>یہ 'متنازع حیثیت' کئی ٹکڑوں میں بٹی ریاست کے ہر ٹکڑے کا مسئلہ کسی نہ کسی طرح ضرورہے ، کسی جگہ کم اور کہیں زیادہ۔اس متنازع ریاست کے تین انتظامی خطوں ، گلگت بلتستان، آزاد کشمیر اور مقبوضہ کشمیر کا آپس میں رابطوں‌کا بہت فقدان ہے، ایسا لگتا ہے کہ یہ ایک دوسرے کے حالات سے باخبر ہیں نا ہی دلچسپی رکھتے ہیں۔اس کی کچھ مثالیں اسی ماہ میں پیش آنے والے حالات و واقعات سے لگایا جا سکتا ہے۔ مثلا کچھ دن قبل مقبوضہ کشمیر میں ایک بدترین سانحہ ہوا ، جس میں پانچ لوگوں کی جانیں گئیں ، کئی زخمی ہوئے اور علاقے میں کرفیو نافذ رہا۔ ایک ہفتےتک آزاد کشمیر والوں نے اس سارے منظر نامے میں کوئی دلچسپی نہیں دکھائی اور یہ صرف ایک واقعہ ہے اس سے پہلے بھی اس طرح کے کئی واقعات ہوتے رہے ہیں۔</p>
			<p>ہندواڑہ سانحے سے ایک ہفتہ قبل گلگت بلتستان کے حالات بہت مخدوش رہے ، بارشوں اور لینڈ سلائیڈنگ نے انسانی زندگی کو مشکل بنا دیا تھا ، لینڈ سلائیڈنگ اور بارشوں کے باعث مکانات کی چھتوں کے منہدم ہونے سے 15 افراد لقمہ اجل بن گئے لیکن  آزاد کشمیر کے اخبارات میں یہ صرف دو کالمی خبریں آتیں رہیں ، جن کو شاید آزاد کشمیر کے عوام نے دلچسپی سے پڑھا ہے یا نہیں لیکن حکمران( یعنی گھر کے رکھوالے) اس سب سے ایک دم بے خبر تھے یا اگر با خبر بھی تھے تو تجاہل عارفانہ سے کام لیتے ہوئے اس کے بارے میں ایک لفظ بھی بول نہیں پائے۔</p>
			<p>آزاد کشمیر میں انتخابات کا سال ہے لیکن گلگت بلتستان اور مقبوضہ وادی کے ہم وطنوں کی اس میں کوئی دلچسپی نظر نہیں آ رہی یا شائد کوئی دلچسپی ہے ہی نہیں ، وہ الیکٹورل کالج کا حصہ نہ سہی پھر بھی اس خطے میں سمجھ دار اور مخلص حکمرانوں کا ہونا ان کے لئے بھی سود مند ثابت ہو سکتا ہے۔ زمینی روابط کا بحال ہونا ،انتہائی مشکل سہی لیکن ہم گلوبل ویلیج میں رہتے ہیں ، جہاں دنیا سمٹ کر صرف ایک سکرین پر آ گئی ہے۔ سوشل میڈیا ، پرنٹ اور الیکٹرانک میڈیا عوام کی رائے سازی میں اہم کردار ادا کر رہے ہیں بلکہ یہ کہنا بے جا نہ ہوگا کہ معاشرے کا چہرہ بن کر ابھر رہے ہیں۔ اور اسی طرح ان کا کردار بھی بہت اہم اور بنیادی ہے لیکن ہم اس وقت بھی جب یہ تمام سہولیات موجود ہیں ایک دوسرے سے بے خبری کی زندگی گزار رہے ہیں۔کیا ہم جان بوجھ کر ایک دوسرے سے بے خبر رہنا چاہتے ہیں یا پھر ماضی کی رنجشیں اور غلط فہمیاں ہمیں ایک دوسرے سے دور رکھے ہوئے ہیں ؟</p>
			<p>2009 سے قبل گلگت بلتستان کے عوام معائدہ کراچی کو لےکر کشمیر سے نفرت کا اظہار کرتے رہے لیکن گلگت بلتستان کے پہلے وزیر اعلی مہدی شاہ نے آزاد کشمیر کا دورہ کیا جسے بے حد پذیرائی ملی اور اس کے بعد آزاد کشمیر کے صدر سردار یعقوب نے پہلی مرتبہ بحیثیت صدر آزاد کشمیر گلگت بلتستان کا دورہ کیا لیکن یہ سلسلہ بھی آگے نہ بڑھ سکا اور آزاد کشمیر اسمبلی میں گلگت کو صوبائی درجہ کے خلاف قراردادوں نے گلگت بلتستان کو ایک بار پھر کشمیر سے دور کر دیا  اور جوابا آزاد کشمیر کی قراردادوں کے خلاف قراردادیں‌ پیش کی گئیں جس سے سیاسی حوالے سے آمد و رفت کا ایک سلسلہ جو شروع ہونے جا رہا تھا رک گیا ،</p>
			<p>حال ہی میں وزیر اعلی گلگت بلتستان حفیظ الرحمن نے آزاد کشمیر کا ایک دورہ کیا جو صرف فاروق حیدر کے گھر تک محدود رہا اور اس کا کوئی مثبت اثر نہیں نظر آ رہا ۔ یہ لکھنے کا مقصد یہ ہے کہ حکومتی سطح پر ریاست کے دو خطوں کے حکمرانوں کی ایک دوسرے سے دلچسپی دکھائی جا سکے۔حکومتی سطح سے ہٹ کر بات کی جائے تو آزاد کشمیر کے تعلیمی اداروں میں گلگت کے طلبا خال خال ہی ملتے ہیں اور گلگت میں تو کشمیر کے طلبا کا جانا بالکل نہیں ہوتا اور نہ ہی کوئی روایتی راستہ (جو 1947 سے قبل ہوتے تھے، جیسے کہ شونٹھر ٹاپ والی شاہراہ  جوکبھی استور کے باقی دنیا سے رابطے کا سبب ہوا کرتی تھی)موجود ہے کہ طلباء آسانی سے مظفر آباد سے گلگت یا گلگت سے مظفرآباد کا سفر آسانی سے کر سکیں۔( اس وقت گلگت سے مظفر آباد سے گلگت جانے کیلئے اسلام آباد آنا پڑتا ہے اور روایتی راستے سے جو سفر 8 سے 10 گھنٹوں میں طے ہوتا ہے اسے طے کرنے کیلئے 20 ، 22 گھنٹے لگ جاتے ہیں)،</p>
			<p>یہ ان دو خطوں کی صورت حال ہے جن کے مابین کھلی آمدو رفت پر کوئی پابندی نہیں ہے، دوسری طرف مقبوضہ وادی ہے ، جس تک پہنچنے میں پاسپورٹ اور پرمٹ سمیت کئی قسم کی قانونی و سیاسی پیچیدگیاں حائل ہیں ۔ اس لئے حکمرانوں یا عوام کی آمدورفت ایک خواب کی سی حیثیت اختیار کر گئی ہے ۔ ا س صورتحال میں جب زمینی اور سیاسی رابطوں کا فقدان ہے تو عوام اورزمینی حالات سے باخبر رہنے کا ایک ہی ذریعہ سے اور وہ میڈیا ہے لیکن کسی بھی خطے کے مقامی میڈیا میں دوسرے خطہ سے متعلق پڑھنے کو کچھ نہیں ملتا۔ اگرملتا بھی ہے تو وہ انتہائی ناکافی ہوتا ہے</p>
			<p>اس وقت ، وقت کی بنیادی ضرورت تینوں خطوں کے درمیاں ، بیزاری ، لاتعلقی اور نفرت کا خاتمہ کرنا ہے ، زمینی روابط مشکل سہی ، لیکن رابطوں کے باقی ذرائع استعمال کئے جا سکتے ہیں ۔ ضرورت اس بات کی ہے کہ نہ صرف حکمران بلکہ سول سوسائٹی بھی وقت کی اس ضرورت کو سمجھیں ، اور اس کو پورا کرنے کے لئے مناسب اقدامات کریں ، کوئی ایساپلیٹ فارم ہونا چاہئے جہاں تینوں خطوں کے لوگ اپنی آرا کا اظہار کر سکیں ، دوسرے خطے کے لوگوں تک اپنی بات پہنچا سکیں ، فاصلوں کو کم اور قربتوں کو زیادہ کر سکیں ، جو پہلے سے موجود رابطے کے زریعے ہیں ان کو بڑھایا جائے۔</p>
			<p>پرنٹ میڈیا اس سلسلے میں اہم کردار ادا کر سکتا ہے ، کوئی ایسا اخبار ہو جو اگر آزاد کشمیر سے شائع ہو رہا ہے تو اس کا ایک صفحہ مقبوضہ وادی کے لئے اور ایک گلگت بلتستان کے لئے مختص ہو ، اسی طرح وادی سے شائع ہونے والے خبارات بھی آزاد کشمیر اور گلگت کو شامل کریں ، اور گلگت سے بھی ۔ اگر ایسا ہو سکے تو یہ بہت اہم پیش رفت ہوگی ، نہ صرف فاصلے کم ہوں گے ، ایک دوسرے سے لاتعلقی کم ہوگی ، بلکہ عوام کو بھی دوسرے خطوں میں بسنے والے ہموطنوں کے بارے میں معلومات مل سکیں گی ۔ سیاست دانوں کو ایک دوسرے کے سیاسی نظریات سمجھنے میں مدد ملے گی ، ایک بات تو طے ہے کہ آپس کے فاصلے اور نفرتیں ختم کئے بغیر ہم آگے بڑھ نہیں سکتے۔</p>
		</section>
	</body>
</document>
