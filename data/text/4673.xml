<document>
	<meta>
		<title>گلگت میں چار سالہ بچے کوکیا واقعی جنات  نے ہی قتل کیا ؟؟</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/7635/</link>
			<copyright-holder>آئی بی سی اردو</copyright-holder>
		</publication>
		<num-words>1049</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<heading>عبدالجبارناصر</heading>
			<p>۔ ۔ ۔ ۔ ۔</p>
			<p>گلگت بلتستان میں اس وقت چار سالہ احمد کاپر اسرار قتل حکومت ،سیاست ،انتظامیہ الغرض ہرشعبے میں زیر بحث ہے اور حکومت و انتظامیہ کے لئے بھی امتحان بن چکا ہے ۔اطلاعات کے مطابق گلگت بلتستان کے ضلع چلاس میں عیدالاضحی سے دو روز قبل(غالباً 22 ستمبر کو ) چلاس شہر کے نواحی علاقے بٹو گاہ کے گاؤں "سومال" میں چار سالہ معصوم بچہ احمد ولد محمد جان اپنی ماں کے ہمراہ قریبی چشمے سے پانی لانے کیلئے جاتے ہوئے پر اسرار طور پر لاپتہ ہو گیا ۔جس کے بعد بچے کی تلاش کی گئی مگر کوئی کامیابی نہیں ملی،تاہم ورثاء نے پولیس کو لاعلم رکھا ۔ چار سالہ احمد کے پر اسرار طور پر لاپتہ ہونے پر علاقے میں مشہور ہو گیا بچے کو جنوں نے اغواہ کیا ہے اور مقامی عالموں نے اس کی تصدیق کرتے ہوئے ہدایت کی کہ جنوں پر سختی نہ کی جائے ورنہ بچے کو جن قتل کریں گے ،مقامی عاملوں کی ناکامی کے بعد پنجاب سے عامل بلائے گئے ،جنہوں نے عمل شروع کیا اور اس دوران یکم اکتوبر کو قریبی جنگل سے بچے کی تشدد زدہ لاش ملی۔پولیس کے مطابق بچے کے چہرے ، سر اور جسیم کے دیگر حصوں پر تشدد کے نشان ہیں ،جبکہ دونوں ہاتھ کٹے ہوئے ہیں ۔ میڈیا رپورٹس کے مطابق گلہ تیز دھار آلے سے کاٹاگیاہے ۔اس واقعے کے بعد علاقے میں جہاں معصوم احمد کے پر اسرار قتل پر لوگوں میں غم و غصہ ہے وہیں "جنوں"کا خوف بھی ہے اور مختلف بازگشت بھی سنائی دے رہی ہیں ۔عاملوں کا دعویٰ ہے کہ "بچہ بہت خوبصورت تھا ایک خاتون جن اس پر عاشق ہوئی، عاملوں کی سختی پر بچے کو قتل کر دیا "۔</p>
			<p>معصوم احمد صوبائی وزیرخوراک حاجی جانبازخان کا قریبی عزیز ہے۔ حاجی جانبازخان کا دعویٰ ہے کہ" احمد کوجنات نے ہی قتل کیا ہے پولیس کاررروائی نہیں کر سکتی۔ ماضی میں میرے سامنے کئی لوگوں کوجنات اٹھاکرلے گئے بعد میں جنات نے ان لوگوں کوچھوڑدیا"۔ حاجی جانبازخان جس طرح اپنے دعوے پر قائم ہیں اس سے ایسا لگتا ہے کہ ان کے مسلمان مخبر جنوں نے کافر جنات کی اس مضموم کارروائی کی پوری کہانی بمع ثبوت کے وزیر موصوف کوبتائی ہے ۔اس لئے وزیر موصوف مزید کچھ سننے کے لئے تیار نہیں ہیں ۔</p>
			<p>میڈیا پر خبر آنے کے بعد وزیر اعلی گلگت بلتستان حافظ حفیظ الرحمان نے واقعے کا سختی نوٹس لیتے ہوئے فوری تحقیقات کا حکم دیدیااوروزیر اعلیٰ کی ہدایت پرہی پولیس نے 6 اکتوبر کوقبر کشائی کر کے بچے کی لاش کا پوسٹمارٹم کیا ہے تادم تحریر رپورٹ آئی ہے اور نہ ہی پولیس نے مقدمہ درج کیا ہے تاہم دفعہ 174 کے تحت کارروائی کر رہی ہے ۔قبرکشائی کے وقت مجسٹریٹ چلاس تنویراحمد،ڈی ایس پی امیراﷲ تفتیشی افسرمجیب الرحمن اورلواحقین ،ڈی ایچ کیوہسپتال چلاس سے نامزدڈاکٹرزڈاکٹرجان عالم،ڈاکٹرصلاح الدین اور ڈاکٹر معراج اپنے عملے کے ہمراہ موجود تھے۔</p>
			<p>ڈی آئی جی دیامرعنایت اﷲ فاروقی کے مطابق پولیس اپنی ذمہ داری احسن طریقے سے نبھارہی ہے،پوسٹمارٹم ہو گیا ہے رپورٹ آنے پر ہی اصل صورتحال کا علم ہوگا اور ہم اس کی تہہ تک پہنچ جائیں گے۔پولیس کی لاعلمی کے حوالے سے ان کا کہنا تھا کہ لواحقین نے خود ہی پولیس کو لاعلم رکھااورتھانے میں بچے کی گمشدگی یا قتل کے حوالے سے کوئی رپورٹ درج نہیں کرائی،تاہم اب پولیس نے ازخودضابطہ کارروائی کرتے ہوئے لواحقین کے بیانات قلمبندکیے ہیں،مگر بچے کے والدین ار قریبی عزیزاب بھی اس موقف پر قائم ہیں کہ بچے کوجنات نے ہی قتل کیا ہے۔ والدین کاموقف درست یاغلط اس کی تحقیق کی جا رہی ہے ۔ "</p>
			<p>ایک اہم ذمہ دار پولیس افیسر کے مطابق چار سالہ احمد کو دانستہ طور پر قتل کیا گیا ہے اور اب جنات کے نام پر واقعے کو دبانے کی کوشش کی جا رہی ہے ۔افیسر کے مطابق قتل میں قریبی عزیز یا کوئی جاننے والا ہی ملوث ہو سکتا ہے ۔قتل کی وجہ کے حوالے سے افیسر کا کہنا ہے کہ اکثر ایسا دیکھاگیا ہے کہ دشمنی کی بنیاد یا جنسی تشدد کے بعد اس طرح کے قتل ہوتے ہیں ،جس میں قریبی عزیز ہی ملوث ہوتے ہیں ،یہاں تک کہ باپ،چاچا،ماموں ،بھائی اور دیگر انتہائی قریبی عزیز ملوث پائے جاتے ہیں۔ چار سالہ احمد کے خاندان کی بظاہر کسی سے کوئی دشمنی کی کوئی اطلاع ابھی تک سامنے نہیں آئی ہے اور خدشہ یہی ہے کہ کسی جاننے والے نے جنسی تشدد کے بعد شناخت کے خوف سے قتل کر دیا ہے ،تاہم اصل صورتحال پوسٹمارٹم رپورٹ سامنے آنے کے بعد ہی واضح ہوگی۔اس دلخراش واقعہ کے کئی تکلیف دہ پہلو ہیں۔ایک پہلو یہ ہے کہ کہ پولیس نے بچے کو بازیاب کرنے کیلئے کوئی کارروائیاور نہ ہی قتل کا مقدمہ درج کیا ہے اور مفروضوں پر ہی یقین رکھا ۔جس انداز میں چار سالہ احمد کے قتل کی ذمہ داری جنات پر ڈالنے کی کوشش کی جا رہی ہے اس سے اندازہ یہی ہوتا ہے کہ کوئی خوف یا کسی اور وجہ سے معاملے کو دبایا جا رہا ہے ۔اس دردناک اور انسانیت سوز واقعے کی بازگشت زبان زد عام پر توہے مگر کوئی جنات کے اغواہ کے سوا کچھ کہنے کے لئے تیار نہیں ،جس سے یہ واضح ہوتا ہے کہ کچھ تو ہے جس کی پردہ داری ہے ۔</p>
			<p>جنات کی موجودگی اور انسانوں کے ساتھ چھیڑ چھاڑ کے واقعات سے انکار ممکن نہیں مگر اس انداز میں قتل اپنی نوعیت کا پہلا واقعہ ہے ۔اگرچہ والدین سمیت ہر عام و خاص میں سے ہر ایک کی زبان پر یہی ہے کہ جنات نے ہی معصوم احمد کو قتل کیا ہے مگرحقائق ایسے نہیں لگتے ہیں ،اس لئے حکومت گلگت بلتستان اس واقعے کی تہہ تک پہنچے اور ملوث عناصر کو عبرت کا نشانہ بنایا جائے،یہ کیس مسلم لیگ (ن)کی صوبائی حکومت بالخصوص حافظ حفیظ الرحمان کے لئے بھی ایک ٹیسٹ کیس ہے ۔ تعاون نہ کرنے پر والدین ،عاملین اور عزیزوں کو بھی شامل تفتیش کیا جائے ۔گلگت بلتستان میں جس طرح اس قتل کو" جنات کی دہشت گردی قرار دی جا رہی ہے "اس سے یہ محسوس ہوتا ہے کہ خطے میں انسانوں کے بعد جنات بھی دہشت گردی پر اتر آئے ہیں ۔اگر اس طرح کے واقعات کا تدارک نہیں کیا گیا تو مستقبل میں جرائم پیشہ عناصر اس طرح کے واقعات کو بطور حربہ استعمال کر سکتے ہیں ۔ اس لئے معصوم احمد کے قتل کو "ایک خاتون جن کے عشق" کا معاملہ قرار دیکر نظرانداز کرنے کی بجائے حقیقت کو تلاش کیا جائے ۔</p>
		</section>
	</body>
</document>
