<document>
	<meta>
		<title>اک خدنگ سی خبر</title>
		<author>
			<name>شاہد اعوان</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/20969/</link>
			<copyright-holder>آئی بی سی اردو</copyright-holder>
		</publication>
		<num-words>851</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>ممتاز صاحب چلے گئے۔ کہاں چلے گئے۔ وہاں چلے گئے جہاں ہم سب نے بھی جانا ہے۔ ایسا کیوں نہیں ہو سکتا کہ ساتھ رہنے والے ساتھ ہی چلے جایا کریں۔ زندگی بھر مہربان رہنے والے کا جانا ظلم کیوں بن جاتا ہے۔ یہ کیسا دستور ہے، کیسا اندھیر ہے۔</p>
			<p>دل ٹھہر ٹھہر گیا، جاں بکھر بکھر گئی</p>
			<p>اک خدنگ سی خبر، روح میں اتر گئی</p>
			<p>ڈاکٹر ممتاز صاحب سے میرے تعارف کا ذریعہ تو برادر خورشید ندیم بنے مگر اس کی بہت مضبوط بنیاد سلیم احمد مرحوم سے ان کا تعلق خاطر ھی بنی۔</p>
			<p>خوش لباس، خوش اطوار، خوش گفتار، خوش قامت، خوش ذوق، خوش دل اور خوش مزاج، ممتاز نہ ہوتے تو کیا ہوتے۔</p>
			<p>سیاسیات و مذھب سے لیکر شاعری و ادب تک، ھر علم اور ھر شعبہ سے ان کا لگاؤ فطری اور خُلّاقانہ تھا۔ تدریس کے جدید انداز سے آشنائی اور تحقیق کے میدان کی شناوری ان کے وہ اوصاف تھے جو انہیں طلبہ اور اسکالرز میں بیک وقت مقبول بناتے۔ اپنے پراثر طریق گفتگو اور حلم کے ساتھ علم کے امتزاج نے ان کی شخصیت کو وہ جازبیت عطا کر رکھی تھی جو انہیں شمع محفل بنائے رکھتی۔ اور ایسا کیوں نہ ھوتا کہ آخر کو جناب اُس مدرسہء سلیم احمد کے فارغ تھے جہاں سے یہ بہرہ وافر ھر اس شخص کو ملا جس کا وہاں سے گذر بھی ھوا۔</p>
			<p>ڈاکٹر نجیبہ عارف کے الفاظ میں "ڈاکٹر ممتاز احمد اعلی علمی و ادبی ذوق کے حامل، انتہائی نفیس اور شائستہ انسان تھے۔ ایسی کڑھی ہوئی، مہذب اور ہمہ جہت شخصیات اب ہمارے کارخانے میں نہیں ڈھلتیں۔ وہ قومی اور بین الاقوامی مسائل پر گہری نظر رکھتے تھےاور اسلامی دنیا کو معاصر جدید زندگی سے ہم آہنگ دیکھنا چاہتے تھے۔"</p>
			<p>یارِ من عزیز ابن الحسن نے لکھا کہ "ممتاز صاحب کا میدان تو علم سیاسیات تھا مگر وه ان تهذیبی لوگوں میں سے تھے جن کی دلچسپیاں کسی ایک دائرے میں بند نهیں هوتیں. ادب شاعری فنون لطیفه اور کلچر ممتاز صاحب کی نه صرف خصوصی دلچسپی کے شعبے تھے بلکه ان کی شخصیت اور مزاج کا پورا قوام ان چیزوں سے مل کر بنا تھا"</p>
			<p>سچ تو یہ ہے کہ وہ میری زندگی میں آنے والے شاید واحد پاکستانی تھے جنکے ساتھ کام کر کے لطف آتا تھا۔ انہوں نے کبھی اپنی رائے مسلط تو کیا بلند آہنگ میں بیان کرنے کی کوشش بھی نہیں کی۔ ہمیشہ مجھ پہ بھرپور اعتماد کا مظاہرہ کیا۔ یہ خوبی ہمارے معاشرہ میں ناپید ہے، یہاں ہر شخص خود کو ہرفن مولا سمجھتا ہے۔</p>
			<p>ابھی پچھلے ہفتے--حسب عادت-- سرخوشی کے عالم میں ملنے گیا۔ دفتر میں اکیلا پاکر مسرور ہوا کہ بھرپور ملاقات رہے گی۔ سلام سن کر سر اٹھایا اور ایک طویل گرمجوش "اخاہ" کہتے ہوئے خلاف توقع معانقہ سے استقبال کیا۔ خوب گفتگو رہی، آنے والی کتابوں پر بات ہوتی رہی۔ اپنی طبعیت کا حال بیان کرتے رہے۔ کہنے لگے "ڈائلسز کے دوران ڈاکٹرز بہت پانی نکال لیتے ہیں جسم سے، اور زیادہ پانی پینے بھی نہیں دیتے"۔ میں متاسف بےبسی سے سنتا رہا اور کمزور، زردی کھنڈے چہرے کو دیکھتا رہا۔</p>
			<p>اُس روز کسی نامعلوم داخلی تحریک کے زیر اثر میں نے پہلی بار کھل کران سے اپنی انسیت و شیفتگی کا الفاظ میں اظہار کیا۔ گذشتہ برسوں کی رفاقت کے نہایت خوشگوار تاثر کو زبان دی تو جیسے لمحہ بھر کو کھِل اٹھے ہوں مگر فوراََ ہی کسر نفسی کا اظہارکرتے ہوئے شکریہ ادا کرنے لگے۔</p>
			<p>اٹھتے ہوئے کہنے لگےآجکل تیرتھ رام فیروزپوری کی تحریریں پڑھنے کو من کر رہا ہے، میں نے فراہم کرنے کا وعدہ کیا اور اجازت لے کر واپس آگیا۔</p>
			<p>میں اکثر مصر رہتا کہ کبھی آپکے گھر آکر سلیم احمد کے ساتھ گذرے وقت کا تذکرہ سنوں گا اور ریکارڈ کروں گا، ہمیشہ آمادگی اور خوشی کا اظہار کرتے مگر وہ وقت کبھی نہ آسکا۔ اب وہ خود سلیم احمد کے پاس چلے گئے۔</p>
			<p>ان کی وفات سے ایک روز قبل میں لاہور میں احمد جاوید صاحب کے گھر ملنے گیا تو سلیم احمدکا خوب ذکر رہا۔میں نے کہا اب ان کی مجلس کے تین ہی افراد زندہ رہ گئے ہیں، آپ، ممتاز صاحب اور سجاد میر، کیا ہی اچھا ہو کہ آپ تینوں اس حوالے سے اپنی یادداشتیں قلم بند کر دیں۔ جاوید صاحب نے آمادگی کا اظہار کیا اور ممتاز صاحب کی صحتمندی کے لئے دعا کی۔کیا معلوم تھا کہ ایک روز بعدہی ان تین میں سے بھی ایک فرد کم ہو جائے گا۔</p>
			<p>جنازے میں سلیم منصور اور جنید ممتاز کو اشک بار دیکھا تو منہ موڑ کر ہی خود کو کمپوز رکھ پایا۔ سجاد میر کو حوصلہ مند دیکھ کرمیں نے بھی حوصلہ پکڑا اور آخری دیدار کو آگے بڑھ گیا۔ زندگی سے بھرپور، شگفتہ اور آخری دن تک متحرک انسان کو یوں دیکھنا ایک گھائل کر دینے والا تجربہ تھا۔ شکیبائی اور گریہ کناں دل، کہ دو منہ زور گھوڑے تھے جو کسی مرکز گریز قوت کے زیراثر میرے وجود کو چیرتے ہوئے مخالف سمت کو دوڑے جاتے تھے۔</p>
			<p>دلِ ناصبور کہتا ہے خورشید ندیم!</p>
			<p>آٹھ برس پہلے بھی تم نے ملوایا تھا، اب پھر ملوادو، ایک بار،</p>
			<p>صرف ایک بار</p>
			<p>...................</p>
			<blockquote>
				<p>کالم نگار معروف اشاعتی ادارے ایمل پبلیکیشنز کے سربراہ ہیں .</p>
			</blockquote>
			<blockquote>
				<p><annotation lang="en">Late Dr Mumtaz Ahmad, sharing his opinion about Emel Publications</annotation> .</p>
				<blockquote><annotation lang="en">Posted by</annotation></blockquote>
				<blockquote><annotation lang="en">EMEL Books</annotation></blockquote>
				<blockquote><annotation lang="en">on Thursday, March 31, 2016</annotation></blockquote>
			</blockquote>
		</section>
	</body>
</document>
