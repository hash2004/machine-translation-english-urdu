<document>
	<meta>
		<title>مریخ پر بہتے پانی کی موجودگی کا انکشاف</title>
		<author>
			<name>ٹیم آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/7099/</link>
			<copyright-holder>آئی بی سی اردو</copyright-holder>
		</publication>
		<num-words>381</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>امریکی خلائی ادارے ناسا نے آج ایک اہم اعلان کرتے ہوئے کہا ہے کہ سرخ سیارے مریخ پر نمکین پانی کے بہنے کے آثار ملے ہیں اور اب بھی وہاں پانی کا بہاؤ جاری ہے۔</p>
			<p>ناسا کی جانب سے اس اہم اعلان سے متعلق بہت سی پیش گوئیاں کی جا رہی تھیں اور ناسا کی جانب سے اس حوالے سے مائیکرو بلاگنگ سائٹ ٹوئٹر پر چند ٹویٹس بھی کیے گئے تھے۔ ہم جانتے ہیں کہ پانی زندگی کی بنیاد ہے اور کھارے پانی کے علاوہ کھولتے ہوئے پانی میں بھی کئی سخت جان جراثیم اور خردنامیے زندہ رہ سکتے ہیں۔ کرہ ارض پر بھی پانی میں ہمیں خردبینی ہی سہی زندگی کے آثار ضرور ملتے ہیں۔</p>
			<p>دنیا بھر کے سائنسدانوں کے مطابق یہ نہایت اہم اعلان ہے کیونکہ مریخ پر بیکٹیریا اور دوسری قسم کی زندگی موجود ہو سکتی ہے۔ خیال ہے کہ مریخ پر نقش ونگار بناتی ہوئی تنگ نالیاں بلندی سے نشیب کی جانب جا رہی ہیں جن میں سے بعض 100 میٹر تک طویل ہیں ۔ اس سے قبل ایک گڑھے میں پانی میں پائے جانے والے نمکیات بھی دریافت ہو چکے ہیں جس سے مریخ پر پانی کا مفروضہ مزید پختہ ہو گیا ہے۔</p>
			<p>نیچر جیوسائنس میں لوہیندرا اوجھا کے تحریر کردہ مقالے میں کہا گیا ہے کہ مریخ پرگہری رنگت کے نقش و نگار بہتے ہوئے پانی کی وجہ سے بنے ہیں جن میں بالکل اسی طرح نمک موجود ہے جس طرح سمندروں کے ساحل پر موجود ہوتا ہے۔  لوہیندرا کا تعلق نیپال سے ہے جنہوں نے ایک عرصے تک مریخ پر پانی کے بہاؤ کے نشانات کو دیکھا ہے اور ان میں ہونے والی تبدیلیوں کو نوٹ کرتے ہوئے بتایا کہ اس کی وجہ پانی کا بہاؤ ہی ہے ۔ انہوں نے ناسا کے ایک اور سائنسداں ایلفرڈ مک ایون کے ساتھ مل کر مریخ کے موسمِ گرما میں یہ نقوش دریافت کیے ہیں۔ لوہیندرا گزشتہ چار برس سے اس پر غور کر رہے ہیں۔</p>
			<p>سرد اور زندگی سے عاری مریخ پر بہتے پانی کی موجودگی کو ایک نہایت اہم دریافت قرار دیا جا رہا ہے ۔ مریخ کی جانب سے بھیجے جانے والے خلائی جہاز مارس آربٹر کی جانب سے یہ تصاویر بھیجی گئی ہیں۔ سائنسدانوں کے مطابق مریخ کے قطبین (پولز) پر پانی کے آثار ہو سکتے ہیں اور مریخ پر سمندر موجود تھے جو وقت کے ساتھ ساتھ ختم ہوتے گئے۔</p>
		</section>
	</body>
</document>
