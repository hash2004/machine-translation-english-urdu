<document>
	<meta>
		<title>کیا ریاست کی رٹ قائم ہو گئی؟</title>
		<author>
			<name>عاقب علی</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/18252/</link>
			<copyright-holder>آئی بی سی اردو</copyright-holder>
		</publication>
		<num-words>617</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>4 جنوری 2011ء کوسابق گورنر پنجاب سلمان تاثیر کو گستاخی رسول ﷺکا الزام عائد کر کے قتل کیا گیا، کسی کی جان لے لینایقیناً جرم ہے،مجرم سرکاری ڈیوٹی گارڈ تھا اور اپنے کئے کا اقراری بھی تھا،ریاست چاہتی تو لیاقت علی خان کے قاتل کی طرح اسی وقت مجرم کا قصہ تمام کر دیتی، مگر مقدمہ درج ہوا،عدالتی عمل کے بعد سزائے موت ہوئی جو صدر ممنون حسین کی جانب سے رحم کی اپیل مسترد کئے جانے تک برقرار رہی اور پھر 29 فروری 2016ء کو رات گئے اڈیالہ جیل میں ممتاز قادری کو پھانسی چڑھادیا گیا۔</p>
			<p>ایک باب بند ہوا ،ریاست کی رٹ بحال ہو گئی،جرم کہیں بھی ہو،کسی سے بھی ہو، مقتول غریب ہو، امیر ہو، بے اختیار ہو یا بااختیار انصاف کی فراہمی ریاست کے بنیادی فرائض میں شامل ہے، یہی وہ بنیادی اصول ہے جس کی طرف اشارہ کرتے ہوئے کہا گیا کہ "ریاستیں کفر پر قائم رہ سکتی ہیں ،ظلم پر نہیں"۔ انصاف کی فراہمی ظلم سے نجات کا بہترین طریقہ ہے، حکومت پاکستان نے پھانسی دے کر سلمان تاثیرکی روح اور ان کے اہل و عیال کو انصاف کی فراہمی کی اپنی سی کوشش کی۔</p>
			<p>کیا بات یہاں ختم ہو گئی، ممتاز قادری کی پھانسی کے بعد کیا پاکستان میں انصاف کا دور دورہ ہو گیا ہے؟ ریاست نے قتل کے ایک مجرم کوسزا دیدی اور اپنی رٹ قائم ہو گئی، بس یہی کافی تھا؟کیا ایسے مجرموں کو ہی سزا دی جاتی رہے گی جنہیں بچانے والا کوئی سامنے نہیں آتا؟ اگر ہاں تو یہ پالیسی کیا انصاف کہی جا سکتی ہے؟ اور اگر جواب ناں میں ہے تو پھر سوال پیدا ہوتا ہے کہ اگر ریاست کا انصاف ہر مجرم کیلئے یکساں ہے تو پھر ابھی تک کراچی کی سڑکوں پر ٹارگٹ کلنگ کا شکار بننے والےہزاروں شہری انصاف کے طلبگارکیوں ہیں؟ بلدیہ فیکٹری کے 250 سے زائد خاندان انصاف کے متلاشی کیوں ہیں؟کیا ریاست اس بات کا اعلان کر چکی ہے کہ اکبر بگٹی کو کسی نے بھی قتل نہیں کیا؟ ریمنڈیوس نے سیارہ مریخ پر 3 پاکستانیوں کا قتل کیا تھا؟ مان لیا ان کے اہلخانہ نے خون بہا لے لیاتھا،لیکن قتل تو ریاستی حدود ہی میں ہوا تھا، قاتل پرریاستی رٹ تو لاگو ہونا ہی چاہیے تھی،ریاست اپنے اس حق سے کیوں دستبردارکیوں ہوئی؟.</p>
			<p>25 اور 26 نومبر 2011ء کی درمیانی شب سلالہ چیک پوسٹ پر بیرونی حملے میں مرنے والے 24 فوجیوں کے قاتل تاحال کیوں بچے ہوئے ہیں؟کیا ان کا خون صرف ایک معافی سے دھل گیا؟اس طرح کے لاتعداد سوالات ہیں جو ریاست پر قرض ہیں۔</p>
			<p>یقیناً ہرپاکستانی ممتاز قادری کو اس کے کئے جرم کی سزا ملنے کے بعد پر امید ہو چکا ہے کہ مجرم دنیا کے کسی بھی کونے میں ہو، ریاست جرم اور مجرم کا ہر گز ساتھ نہیں دے گی،جرم کے حوالے سے صفر برداشت کی پالیسی سے یقیناً امن ملک کا مقدر بنے گا، اس کی ہلکی سے جھلک آپریشن ضرب عضب اور کراچی میں مجرموں کا گھیرا تنگ کئے جانے سے سامنے آرہی ہے، ہر وہ پاکستان جو امن اور بہتر پاکستان کا متلاشی ہے وہ یہی چاہتا ہے کہ چُنے ہوئے مقدمات ہی کے فیصلے نہ کئے جائے،ہر پاکستانی کا خون اتنا ہی قیمتی ہے جتنا کسی اورکا،چاہے وہ کوئی بھی ہویہاں تک کہ دوسرے ملک کے شہری سے بھی پاکستان کی حدود میں جرم سرزد ہوا ہو اسےملک کے انصاف کے اصولوں کی روشنی میں سزا ملنی چاہیے۔ اگر ایسا ہو گیا تو میرا دل یہ گواہی دے رہا ہے کہ پھر ہمیں کسی دہشت گرد گروپ سے خوفزدہ ہونے کی ضرورت نہیں ہوگی اور ترقی کا سفر پھر 4 اعشاریہ، 5 اعشاریہ اور 6 اعشاریہ کی شرح کے بجائے 10 ، 20 اور 30 اعشاریہ کی صورت میں ہوگا،اگر آپ کو یقین نہ آئے تو سستاانصاف سب کیلئے،ہر صورت اور بروقت کا اصول لاگو کردیجئے۔</p>
		</section>
	</body>
</document>
