<document>
	<meta>
		<title>حالت بھنگ میں ذمہ داریاں</title>
		<author>
			<name>نصرت جاوید</name>
			<gender>Male</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/13226/</link>
			<copyright-holder>آئی بی سی اردو</copyright-holder>
		</publication>
		<num-words>1254</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>پاکستان میں گڈگورننس کے پرستار ونگہبان اینکر خواتین وحضرات اور ان کے "ذرائع" کی مہربانیوں سے پوری قوم کی توجہ ان دنوں کراچی پر مرکوز ہے۔</p>
			<p>آئین اور قانون کے تحت طے شدہ ضوابط کے مطابق شہر قائد ہمارے صوبہ سندھ کا دارلخلافہ بھی ہے۔ صوبے دار وہاں کے قائم علی شاہ ہیں۔ 2008ء سے اپنے عہدے پر برقرار رہتے ہوئے ایک حوالے سے تاریخ بھی بناچکے ہیں۔ پاکستان کے اقتصادی مرکز میں لیکن امن ہرگز قائم نہ کر پائے۔</p>
			<p>سینیٹرمشاہد اللہ خان نے "حالتِ بھنگ" کو ان کی ناکامی کا ذمہ دار ٹھہرایا ہے۔ مبینہ طور پر منتخب حکومتیں جب "حالتِ بھنگ" میں مبتلا ہو کر اپنی ذمہ داری نہ نبھا پائیں تو کسی اور ادارے کو شہریوں کے حقوق کا خیال رکھنا پڑتا ہے۔ رینجرز کو اسی وجہ سے کراچی میں امن وامان کو یقینی بنانے کے لئے مقامی پولیس کا شراکت دار بنایا گیا۔ یہ شراکت داری 1989ء سے شروع ہوئی تھی۔ اپنے اہداف پوری طرح حاصل نہ کرپائی تو وجہ اس کی مکمل اختیار کی عدم موجودگی تھی۔</p>
			<p>تحفظِ پاکستان والے قانون کی منظوری کے بعد یہ مسئلہ حل ہوتا نظر آیا تو ڈاکٹر عاصم کی گرفتاری نے چند نئے مسائل کھڑے کردئیے۔ قائم علی شاہ اور ان کی اسمبلی کو بھی اس گرفتاری کے بعد اپنے اختیارات یاد آگئے۔</p>
			<p>گڈگورننس کے پرستار ونگہبان اینکر خواتین وحضرات اور ان کے "ذرائع" کی مہربانیوں کی بدولت مچائے شور کی وجہ سے مگر اب "حالتِ بھنگ" والوں کا کیس کمزور ہو چکا ہے۔ سوپیاز کو سو جوتوں کے ساتھ وصول کرتے ہوئے ہر صورت میں "اسی تنخواہ" پر گزارہ کریں گے اور کراچی میں امن وامان انشاء اللہ ایک دن مکمل طور پر بحال ہوکررہے گا۔ کریڈٹ اس کا مگر ان افراد کو ہرگز نہ مل پائے گا جو عوام سے ملے ووٹوں کی بنیاد پر خود کو ان کا حقیقی ترجمان بنائے بیٹھے ہیں۔</p>
			<p>کراچی پر ہماری تمام تر توجہ مرکوز ہونے کی وجہ سے پاکستان کے دیگر شہروں میں رہنے والوں کو اندازہ ہی نہیں ہو رہا کہ اسلام آباد میں رہنے والوں کے لئے گزشتہ دو ہفتوںکے دوران ہر جمعتہ المبارک کی دوپہر کتنی عجیب ہو جاتی ہے۔ بغیر کسی پیشگی اعلان کے 12 بجے کے قریب آپ کے موبائل فون اس دن بند کردئیے جاتے ہیں۔ پریشان ہو کر آپ اس بندش کی وجہ ڈھونڈنے نکلیں تو دریافت ہوتا ہے کہ ایک مولانا عزیز ہوتے ہیں جو اپنے والد سے ورثے میں ملنے والی مگر ریاستی سرمایے سے تعمیر شدہ لال مسجد کے منبر پر بیٹھ کر جمعتہ المبارک کا خطبہ دینا چاہتے ہیں۔</p>
			<p>نواز شریف کی "لبرل حکومت" اس خطبے کے ممکنہ اثرات سے لرز جاتی ہے۔ مولانا کو مسجد تک آنے نہیں دیا جاتا۔ ان کی منت سماجت کے لئے جو وقت درکار ہوتا ہے اس دوران اسلام آباد کے موبائل فون اس خدشے کے تحت بند کردئیے جاتے ہیں کہ مذہب کے نام پر دہشت گردی پھیلانے والے کوئی تخریبی کارروائی نہ کرپائیں۔ نماز کے اوقات ختم ہو جانے کے بعد موبائل فون بحال کردئیے جاتے ہیں۔</p>
			<p>اس دوران چودھری نثار علی خان قوم کو یہ اطلاع بھی دے ڈالتے ہیں کہ مولانا عبدالعزیز کے خلاف کوئی باقاعدہ ایف آئی آر درج نہیں ہوئی۔ وہ پاکستان کے آزاد شہری ہیں۔ اس حیثیت میں یقینا ان کے کچھ حقوق بھی ہیں۔ منبر پر بیٹھ کر خطبہ دینا شاید ان حقوق میں شامل نہیں۔ قانون کی مکمل اطاعت کرتی وزارتِ داخلہ کو لہذا پاکستان کے دارالحکومت میں امن وسکون برقرار رکھنے کا کوئی اور طریقہ نہ سوجھے تو موبائل فون بند کر کے ڈنگ ٹپالیا جاتا ہے۔</p>
			<blockquote>
				<p>مولانا عزیز کے خلاف دہشت گردی وغیرہ کے حوالے سے کوئی ایف آئی آر درج ہونہ ہو ، اسلام آباد کے تمام شہریوں کو ان کے ممکنہ "سہولت کار" گردانتے ہوئے موبائل فونز کی بندش والی اجتماعی سزا پر عمل درآمد ضرور ہو جاتا ہے اور گڈگورننس کے پرستار ونگہبان اینکرخواتین وحضرات اس کا نوٹس تک نہیں لیتے۔</p>
			</blockquote>
			<p>کراچی پر ہماری تمام تر توجہ مرکوز ہونے کی وجہ سے جمعتہ المبارک کی دوپہر اسلام آباد میں موبائل فونز کی بندش وہ واحد واقعہ نہیں جس کا نوٹس نہیں لیا جاتا۔ ہمارا ایک برادر اسلامی ملک ہوتا ہے، سعودی عرب۔ گزشتہ ہفتے کے آغاز کے ساتھ ہی اس نے بہت فخر اور اعتماد کے ساتھ اعلان کیا کہ 34 اسلامی ملکوں کی مدد سے اب اس نے ایک اتحاد بنا لیا ہے۔</p>
			<p>کی <annotation lang="en">War on Terror</annotation> کے لئے بنائی جانے والی <annotation lang="en">Coalition</annotation> کی طرز پر قائم ہوا یہ اتحاد یمن، افغانستان، عراق، مصر اور لیبیا جیسے ملکوں میں داعش کی طرف سے پھیلائی دہشت گردی کے خلاف مشترکہ کارروائیوں کا آغاز کرے گا۔ فوجی آپریشنز بھی ان کارروائیوں کا حصہ بتائے گئے ہیں۔</p>
			<p>برادر اسلامی ملک نے جب اس اتحاد کا اعلان کیا تو چند پاکستانی صحافیوں نے اس کی تفصیلات جاننے کے لئے وزارتِ خارجہ کے سیکرٹری سے رابطہ کیا۔ ہمارے انتہائی تجربہ کار اور <annotation lang="en">Career Diplomat</annotation> نے اس اتحاد کے قیام اور اس میں پاکستان کی شمولیت کے معاملے پر حیرت کا اظہار کیا۔ ساتھ میں لیکن یہ وعدہ بھی کیا کہ وہ سعودی عرب میں مقیم پاکستان کے سفیر سے اس ضمن میں تفصیلات "طلب" کریں گے۔</p>
			<p>اصولی طور پر پاکستان کا کسی بھی ملک میں متعین سفیر، وزارتِ خارجہ کو اپنے ہر پل کی مصروفیت کے بارے میں تمام تر تفصیلات بیان کرنے کا پابند ہوتا ہے۔ ایک چیز ہوتی ہے <annotation lang="en">Cyber</annotation> ۔یہ ایک قسم کا برقی پیغام ہے جس کے ذریعے حساس ترین معاملات کی اطلاع بھی ہیڈ کوارٹر تک پہنچائی جاتی ہے۔ چونکہ پاکستان میں بجلی اور گیس کی لوڈشیڈنگ اب روزمرہّ کا حصہ شمار ہوتی ہے تو شاید وزارتِ خارجہ میں بھی <annotation lang="en">Cyber Load Shedding</annotation> نام کی کوئی شے متعارف ہو چکی ہوگی جس کی وجہ سے سیکرٹری وزارتِ خارجہ ایک اہم ترین خبر کے بارے میں بے خبررہے۔</p>
			<p>بدھ کی شام مگر ان کی "بے خبر" وزارتِ خارجہ کے دفتر سے ایک بیان جاری ہوا جس میں سعودی عرب کی جانب سے آئی 34 ملکوں کے اتحاد کی اطلاع کا خیر مقدم کیا گیا۔ خیر مقدمی کے جذبات کے ساتھ بتایا ہمیں یہ بھی گیا کہ وزارتِ خارجہ اب یہ جاننے کی کوشش کر رہی ہے کہ پاکستان کو اس اتحاد میں ٹھوس حوالوں سے کردار کس انداز میں ادا کرنا ہوگا۔</p>
			<p>گڈگورننس کے پرستار ونگہبان اینکر خواتین وحضرات نے اپنے سیکرٹری خارجہ کی اس اہم معاملے میں بے خبری کا بھی کوئی جاندار نوٹس نہیں لیا۔ ہم دو ٹکے کے صحافیوں کی اس ضمن میں اپنی مجبوریاں رہی ہوں گی۔ پاکستان میں لیکن سنا ہے کہ ایک منتخب پارلیمان بھی ہوتی ہے۔ اس پارلیمان کو پاکستان کا سب سے بالاتر ادارہ قرار دیا جاتا ہے۔ اس بالاتر ادارے میں ہوتی ہیں "سٹینڈنگ کمیٹیاں"۔ ان کمیٹیوں کا مقصد ہوتا ہے تمام وزارتوں پر نگاہ رکھنا۔</p>
			<p>خارجہ امور کے بارے میں بھی ہماری قومی اسمبلی کی ایک سٹینڈنگ کمیٹی ہے۔ اس کمیٹی میں عمران خان کے نمائندے بھی ہیں اور پیپلز پارٹی سے تعلق رکھنے والے چند اراکین بھی۔ وہ سب مل کر اس کمیٹی کا فوری اجلاس طلب کر کے سعودی عرب کی جانب سے بنائے جانے والے اتحاد اور اس میں پاکستان کی شمولیت اور ممکنہ کردار کے بارے میں مناسب سوالات اٹھا کر ہماری رہ نمائی فرماسکتے تھے۔ کسی نے مگر تردد ہی نہ کیا۔ "اسی تنخواہ" پر گزارہ کرتے ہوئے پاکستان میں جمہوری نظام کی مکمل اور بھرپور بالادستی کا سوانگ رچانے ہی میں مصروف رہے۔</p>
			<p>مشاہد اللہ خان کو اعتراف کر لینا چاہیے کہ قائم علی شاہ کی حکومت ہی نہیں وہ اور ان جیسے، عوام کے نام نہاد منتخب نمائندے بھی بلااستثنا اجتماعی طور پر "حالتِ بھنگ" میں ہیں اور جب منتخب ادارے "حالتِ بھنگ" میں مبتلا ہو جائیں تو ریاستی فرائض سرانجام دینے والے فرائض اور اختیارات کہیں اور چلے جایا کرتے ہیں۔</p>
			<p>بشکریہ نوائے وقت</p>
		</section>
	</body>
</document>
