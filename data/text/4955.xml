<document>
	<meta>
		<title>پاکستان نے انگلینڈ کے خلاف ٹیسٹ سیریزدوصفر سے جیت لی</title>
		<author>
			<name>آئی بی سی اردو نیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/8978/</link>
			<copyright-holder>آئی بی سی اردو</copyright-holder>
		</publication>
		<num-words>259</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>شارجہ ٹیسٹ میں پاکستان نے انگلینڈ کو 128 رنز سے ہراکر نا صرف سیریز دو۔صفر سے اپنے نام کرلی بلکہ آئی سی سی ٹیسٹ رینکنگ میں دوسری پوزیشن پر بھی قبضہ کر لیا، پاکستان نے انگلینڈ کو میچ جیتنے کیلئے 284 کا ہدف دیا تھا لیکن پوری انگلش ٹیم 156 رنز پر ڈھیر ہو گئی۔</p>
			<p>شارجہ کرکٹ اسٹیڈیم میں کھیلے جا رہے میچ میں انگلینڈ نے 46 رنز دو کھلاڑی آئوٹ پر نامکمل اننگز شروع کی، پاکستانی بولرز نے کھیل کے پہلے سیشن میں تباہ کن بولنگ کا مظاہرہ کرتے ہوئے پہلے نصف گھنٹے کے کھیل میں صرف 13 رنز کے عوض 4 انگلش بیٹسمینوں کو پویلین واپس بھیجا، جو روٹ یاسرشاہ کی گیندپر ایل بی ڈبلیو ہوئے، ٹیلر کو ذوالفقار بابر نے شکار کیا، بیرسٹو اور پٹیل بغیر کھاتہ کھولے پویلین لوٹ گئے۔</p>
			<p>عادل رشید نے کچھ مزاحمت کی لیکن وہ بھی السٹرکک کا زیادہ دیر ساتھ نہ نبھاسکے اور 22 رنز بنا کر راحت علی کی گیند پر کلین بولڈ ہو گئے۔ دوسری جانب کپتان السٹر کک نے مرد بحران کا کردار ادا کرتے ہوئے نصف سنچری مکمل کرلی۔</p>
			<p>وکٹیں گرنے کا سلسلہ کھیل کے دوسرے سیشن میں بھی جاری رہا ، کرس براڈ 20 رنز بنا کر یاسر شاہ کو وکٹ دے بیٹھے، کپتان کک نے بھرپور مزاحمت کی لیکن وہ بھی 63 رنز کی اننگز کھیل کر شعیب ملک کی گیند پر سرفراز احمد کے ہاتھوں کیچ ہو گئے۔ اسٹوکس 12 رنز بنا کر یاسر شاہ کا شکار ہوئے۔</p>
			<p>پاکستان کی طرف سے یاسر شاہ نے 4 ، شعیب ملک نے 3 ذوالفقار بابر نے 2 اورراحت علی نے ایک وکٹ حاصل کیں</p>
		</section>
	</body>
</document>
