<document>
	<meta>
		<title>ایک پردیسی کی چاند رات</title>
		<author>
			<name>سبوخ سید</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/4974/</link>
			<copyright-holder>آئی بی سی اردو</copyright-holder>
		</publication>
		<num-words>311</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>ایک پردیسی کی چاند رات !!!!</p>
			<p>۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔</p>
			<p>۔۔۔۔۔۔۔۔۔۔۔۔۔۔۔۔۔۔۔۔۔۔۔۔</p>
			<p>امی روزوں کے بیچ سیتی تھیں</p>
			<p>کس محبت سے عید کے کپڑے</p>
			<p>دل دھڑکتا تھا آخری روزے !!!</p>
			<p>جب بچھڑتی تھی ہم سے افطاری</p>
			<p>چھت پہ مسجد کی بعد از مغرب</p>
			<p>بادلوں کی اندھیر نگری میں</p>
			<p>چاند مل کے تلاش کرتے تھے</p>
			<p>شب گزرتی تھی جاگتے سوتے</p>
			<p>صبح ہوتی تھی کس قدر روشن</p>
			<p>چہرے کھلتے گلاب ہوں جیسے</p>
			<p>گلیاں رنگوں کی کہکشاں جیسی</p>
			<p>جذبے ایسے کہ شہد سے خالص</p>
			<p>ملنا اپنے پرائے لوگوں سے</p>
			<p>سر پہ ماں کا شفیق سایہ بھی</p>
			<p>ماں کے ہاتھوں کو چوم کر عابی</p>
			<p>اُس کے ہاتھوں کا وہ بنا میٹھا</p>
			<p>جس سے ممتا کا رس ٹپکتا تھا</p>
			<p>کس محبت سے ہم وہ کھاتے تھے</p>
			<p>قد میں ابو سے گو میں اونچا تھا</p>
			<p>پھر بھی عیدی مجھے وہ دیتے تھے</p>
			<p>اپنی عیدی کے ٹکڑے کر کے میں</p>
			<p>بہنوں بھائیوں میں بانٹ دیتا تھا</p>
			<p>یار لوگوں کی ٹولیاں اپنی</p>
			<p>جن سے سجتا تھا عید کا میلہ</p>
			<p>ُتو کھلائے تو میں کھلاؤں گا</p>
			<p>ایسے کھاتے تھے تھے کتنی سوغاتیں</p>
			<p>وقت پنچھی بلا کا ظالم ہے</p>
			<p>پر لگا کے اُڑا وہ لمحوں میں</p>
			<p>دانہ اپنے نصیب کا عابی</p>
			<p>ایسا رب نے بکھیر کر پھینکا</p>
			<p>جس کو چنتے پرائے دیسوں میں</p>
			<p>برف اُتری ہے آج بالوں میں</p>
			<p>دور گاؤں میں چاند اُترا ہے</p>
			<p>لوگ کہتے ہیں عید آئی ہے</p>
			<p>باسی کھانا میں کھا کے لیٹا ہوں</p>
			<p>میلے تکیے پہ سر ٹکائے ہوں</p>
			<p>نیند آنکھوں سے دور بیٹھی ہے</p>
			<p>کل کے برتن بھی میں نے دھونے ہیں</p>
			<p>ایک جوڑا خرید لایا تھا</p>
			<p>پہن لوں گا سویرے گر جاگا</p>
			<p>ماں کے میٹھے کی آج بھی خوشبو</p>
			<p>میرے کمرے میں چار سو پھیلی</p>
			<p>مجھ سے کہتی ہے لوٹ آ پگلے</p>
			<p>چھوڑ دے یہ نصیب کے جھگڑے</p>
			<p>دانہ بندے کا پیچھا کرتا ہے</p>
			<p>تیری گلیاں تجھے بلاتی ہیں</p>
			<p>تیرے کپڑوں پہ استری کر کے</p>
			<p>کھول رکھا ہے گھر کا دروازہ</p>
			<p>تیری عیدی سنبھال رکھی ہے</p>
			<p>......................</p>
			<p>عابی مکھنوی</p>
		</section>
	</body>
</document>
