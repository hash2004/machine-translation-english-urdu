<document>
	<meta>
		<title>"وہیں بیٹھی رہ گئی ہوں"</title>
		<author>
			<name>بشریٰ رحمٰن</name>
			<gender>Female</gender>
		</author>
		<publication>
			<name>آئی بی سی اردو</name>
			<year>2016</year>
			<city>Islamabad</city>
			<link>http://ibcurdu.com/news/16653/</link>
			<copyright-holder>آئی بی سی اردو</copyright-holder>
		</publication>
		<num-words>1263</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>مدینہ منورہ کے نورانی ایئر پورٹ سے میں پی آئی اے کے جہاز میں آکر بیٹھ گئی تھی۔ اب یہ ایک بین الاقوامی ایئر پورٹ ہے۔ یہاں سے پی آئی اے کی ڈائریکٹ فلائٹ ہے۔ جہاز میں بیٹھتے ہی دل خوش ہو گیا، آرام دہ سیٹیں، ستھرا ماحول، بہترین سروس، اچھا کھانا… نیا جہاز… جی نے کہا اللہ کا لاکھ لاکھ شکر ہے، پی آئی اے اپنے قدموں پر کھڑی ہو گئی ہے۔ پی آئی اے کا حلیہ درست لگ رہا تھا، عملہ بھی مستعد لگ رہا تھا۔ ساڑھے تین گھنٹے کی فلائٹ ٹھیک وقت پر لاہور کے علامہ اقبال انٹرنیشنل ہوائی اڈے پر پہنچ گئی۔</p>
			<p>ہم گھر پہنچ کر ابھی عمرے کے سرور و کیف میں ہی ڈوبے تھے کہ پی آئی اے ایک ہنگامے میں ڈوب گئی… شوروغل میں اصلی بات سمجھ میں نہیں آرہی تھی۔ ابھی ابھی تو سب کچھ ٹھیک تھا، ابھی ابھی سب غلط کیسے ہو گیا۔ سوشل میڈیا پر ایک غل اٹھا۔</p>
			<p>سب کو اس جمہوری ملک میں اظہار خیال کا حق ہے۔ اظہار سے پہلے حقائق جاننے کا حق بھی ہوتا ہے۔ ذرا آن لائن کچھ کہئے …</p>
			<p>بھائی میں ابھی عمرہ کر کے آئی ہوں، وطن سے باہر تھی، مجھے کچھ علم نہیں ابھی کچھ نہیں کہہ سکتی۔ اچھا تو پھر عزیر بلوچ کے بارے میں کچھ کہئے…</p>
			<p>کون عزیر بلوچ… آپ ٹی وی نہیں دیکھتیں۔ بس اتنا ہی دیکھا کہ ایک شخص کو ہتھکڑیاں لگا کے لایا جا رہا تھا اور اس کے چہرے پر بلا کا اطمینان تھا۔</p>
			<p>اچھا یہی بتا دیجئے کہ اس کے چہرے پر اتنا اطمینان کیوں تھا جبکہ اس کے کھاتے میں سنگین جرم ہیں۔ یہ سربستہ راز ہیں، آپ ہی تو کھولنے جا رہے ہیں۔ مجھے معاف کردیجئے۔ میں نے وہ جو پل بھر کی خوشی پی آئی اے کے نئے جہاز میں بیٹھ کر محسوس کی تھی، چھنتی نظر آرہی ہے۔</p>
			<p>عجیب بات ہے، میں بین الاقوامی پروازوں میں ہمیشہ <annotation lang="en">PIA</annotation> کو ترجیح دیتی ہوں۔ مجھے اس کی وجہ معلوم نہیں۔ جب کبھی ملک سے باہر جانے کی توفیق ہوئی، بچوں کے ساتھ یا تنہا، سیاسی وفود میں یا ادبی وفود میں… کسی بھی ملک کی سرزمین پر پی آئی اے کا جہاز کھڑا دیکھ لوں تو یوں لگتا ہے کہ میکہ نظر آگیا۔ پی آئی اے کو بھلا میکے سے کیا نسبت؟ آنکھ کھولتے ہی ماں کا آنگن نظر آتا ہے۔ ہمیں ہوش سنبھالتے ہی پی آئی کا فلیگ نظر آگیا۔ پی آئی اے کو پاکستان کے ہر آنگن سے نسبت ہو گئی۔</p>
			<p>پھر بتدریج میکے کا آنگن کس نے اجاڑا، بیٹوں نے یا بہوئوں نے؟ یاد آیا 2011ء جنوری میں، میں نیویارک سے پاکستان آرہی تھی، ایئرپورٹ پر پی آئی اے کے چھوٹے بڑے عملے کو پریشان اور بڑبڑاتے دیکھا۔ ایک صاحب کو بلاکر وجہ جاننا چاہی تو وہ بولے پی آئی اے باقاعدہ منافع میں جا رہی ہے مگر سیاسی بزرجمہر اسے نجی کمپنی بنا دینے پر زور لگا رہے ہیں۔ انہوں نے بتایا تھا کہ ایک ہفتے میں نیویارک کے لئے تین پروازیں چلتی ہیں اور کینیڈا کے لئے دو پروازیں چلتی ہیں، آنے جانے میں ایک سیٹ بھی خالی نہیں ہوتی۔ ہمارا جہاز بھی بھرا ہوا آیا تھا۔</p>
			<p>اسی سیاسی دور میں قومی اسمبلی کے اندر یہ بھی سنا گیا کہ پی آئی اے نجی کمپنی بناکے اس کی قومی اہمیت کو کم کر کے ایک بڑی شخصیت کی ہمشیرہ کا ارادہ ہے کہ وہ اپنی ایک پرائیویٹ ایئر لائن چلانا چاہتی ہیں۔</p>
			<p>اس زمانے میں ہم نے بھی اس محکمے کے متعلقہ لوگوں سے اندر کی باتیں معلوم کرنے کا قصد کیا تھا۔ سٹیل مل کے ساتھ کیا ہوا، کبھی خدا توفیق دے تو کسی قدیم ریٹائر ملازم سے حقیقت حال جاننے کی کوشش کیجئے گا۔ اس میں غیر ضروری بے جا سیاسی بھرتیاں تواتر سے کی جاتی رہیں، جو بھی سربراہ بن کے آیا، اس نے ہزاروں کی تعداد میں بندے بھرتی کئے۔ یہ سلسلہ رکا نہیں، کارکردگی صفر ہوتی رہی، نفری بڑھتی رہی، مل ہانپتی رہی۔ پھر ہمارے ہاں نااہل، ناتجربہ کار سربراہ بنانے کی، دوستوں کو نوازنے کی، دشمنوں کو چڑانے کی، معاملے کو لٹکانے کی پرانی ادا ہے، یہی کچھ پی آئی اے کے ساتھ ہوا۔</p>
			<p>نااہل لوگوں کو مشورے دینے کے لئے محکمانہ دانشور نکل آتے ہیں جو تاک لگائے بیٹھے ہوتے ہیں۔ پھر وہ بڑے خلوص سے کہتے ہیں، سرجی اِدھر سے ذرا سی ڈنڈی ماریں تو اُدھر سے سونا نکل آئے گا۔ڈنڈیاں مروا کے گھر کے بھیدی اپنا حصہ بغل میں دباتے ہیں اور ریٹائرمنٹ لیکر کسی دوجے دیس جا بستے ہیں۔ کبھی اللہ توفیق دے تو صرف کینیڈا کے بینکوں سے ان کے گوشوارے منگوا کر دیکھیں۔ اس لوٹی ہوئی دولت کے بل بوتے پر انہوں نے اپنی اولادوں کو بینکوں میں اچھی نوکریاں دلوا رکھی ہیں اور خود آراستہ و پیراستہ گھروں میں آسودہ بڑھاپا گزار رہے ہیں۔ کبھی ضمیر کچوکا مارے تو کہہ دیتے ہیں</p>
			<p>جب حشر کا وقت آئے گا اس وقت دیکھا جائے گا!</p>
			<p>ذہن ابھی تک وہیں اٹکا ہے، کیا بات کروں؟</p>
			<p>وہ کیسی دنیا تھی، اس دنیا سے آکر بھی کسی شے کی ہوس باقی رہ جاتی ہے؟ وہ کیسے لوگ تھے صبح پھوٹنے سے پہلے اٹھ کر ایک جانب دوڑتے تھے، گروہ کے گروہ۔ نہ جانے کہاں سے نکل کر آرہےتھے، آتے جاتے تھے۔ بچے بوڑھے، جو ان، عورتیں مرد۔ وہ ایک دوسرے کو نہیں دیکھتے تھے مگر وہ ایک دوسرے کے ساتھ آگے پیچھے، دائیں بائیں دوڑتے آتے تھے۔ سب ایک ہی جانب جاتے تھے، سب ایک ہی طرف دیکھتے تھے۔ سب کی نگاہیں ایک ہی طرف ہوتی تھیں، سب کو ایک ہی طلب ہوتی تھی، سب ہی دوڑ کر جلد پہنچنا چاہتے تھے۔ کوئی کسی کو گراتا نہیں تھا۔ کوئی کسی کو دھکا نہیں دیتا تھا۔ کوئی کسی کا مصلیٰ نہیں چھینتا تھا۔ کوئی اپنی جگہ پر الاٹمنٹ کی چٹ نہیں لگاتا تھا۔ کسی مصلیٰ پر وی آئی پی لکھا ہوا نہیں ہوتا تھا۔ جو پہلے اندر داخل ہوتا تھا، وہ اگلی صف میں بیٹھ جاتا تھا۔ جو سب سے آخر میں آتا تھا، اس کو بھی جگہ مل جاتی تھی۔ کوئی کسی کی بولی نہیں سمجھتا تھا مگر اللہ کی بولی سب سمجھتے تھے۔ جب اللہ کی زبان میں آواز پڑتی تھی تو وہ تعمیل میں دوڑتے تھے۔</p>
			<p>قافلے کے قافلے، گروہ کے گروہ، ہر رہائش گاہ، ہر آسائش گاہ سے نکلے ہی چلے آتے تھے۔ نقاب اوڑھے ہر صبح ان کو دیکھتی تھی۔ صبح کا نقاب اٹھنے سے پہلے مسجد نبویؐ بھرجاتی تھی۔</p>
			<p>یا انہوں نے اپنے ہونے کا راز پا لیا یا انہیں پتہ چل گیا کہ</p>
			<p>ادب پہلا قرینہ ہے محبت کے قرینوں میں!</p>
			<p>یہ ساری دنیا سے آئی ہوئی خلقت یہاں ایک حلئے اور ایک مزاج میں ہو جاتی ہے، یہ کیسا جہان ہے جس میں کسی کی اپنی کوئی شناخت نہیں۔ پھر بھی ایک مقصد ہے، ایک جواز ہے، ایک دھن ہے، ایک لگن ہے۔ آتے ہی مزاج بدل جاتے ہیں، انداز بدل جاتے ہیں، اطوار بدل جاتے ہیں۔</p>
			<p>تیرا گھر ہے، تیرے حبیب کا گھر ہے، یہاں صرف محبت کے قواعد رائج ہیں، عشق کا نصاب رائج ہے۔ یہاں آکے سب کچھ پیچھے رہ جاتا ہے، سب کچھ بھول جاتا ہے۔</p>
			<p>پتہ نہیں وہاں کس کونے میں، کس مصلیٰ پرمیں اپنا آپ چھوڑ کر آگئی… اور یہاں اس دنیا میں، تیری اس دنیا میں، وہی ہنگامے ہیں جبکہ سب جانتے ہیں کہ تُو سب جانتا ہے، تجھ سے کچھ بھی چھپا نہیں، مگر سب جھوٹ کا سہارا لے رہے ہیں۔ وہاں سے آتے ہیں، یہ لوگ بندے تو رہتے ہیں، بندگی کی ادا بھول جاتے ہیں۔ کوئی شے تبدیل نہیں ہوتی… وہی بندے وہی ہنگامے، کتنا فرق ہے تیرے گھر اور اس دنیا میں… پھر وہی باتیں، پھر وہی گھاتیں ؎</p>
			<p>جبکہ تجھ بن نہیں کوئی موجود</p>
			<p>پھر یہ ہنگامہ اے خدا کیا ہے؟</p>
			<p>بشکریہ نوائے وقت</p>
		</section>
	</body>
</document>
