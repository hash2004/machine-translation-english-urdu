<document>
	<meta>
		<title>سٹاک مارکیٹ میں فروخت کا دباؤ بڑھنے کے باعث مندی</title>
		<author>
			<name>آئی بی سی اردونیوز</name>
			<gender>N/A</gender>
		</author>
		<publication>
			<name>آئی بی سی اردو</name>
			<year>2015</year>
			<city>Islamabad</city>
			<link>http://ibcurdu.com/news/9108/</link>
			<copyright-holder>آئی بی سی اردو</copyright-holder>
		</publication>
		<num-words>370</num-words>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>کراچی سٹاک مارکیٹ میں جمعہ کے روز سرمائے کے انخلا اور فروخت کے دباؤ کے سبب مندی کے اثرات غالب رہے جس کی وجہ سے مارکیٹ سرمائے میں مزید 8 ارب روپے سے زائد کی کمی ہوئی،</p>
			<p>تاہم انڈیکس 34 ہزار 400 پوائنٹس کی نفسیاتی حد پر ہی برقرار رہا،اس طرح مندی کے باعث صرف دو دنوں میں سرمائے کے مجموعی حجم میں 15 ارب سے زائد روپے کی کمی واقع ہو چکی ہے ۔</p>
			<p>مقامی سرمایہ کاروں کی جانب سے مارکیٹ کو سہارا دینے کی غرض سے کی گئی سرمایہ کاری کے سبب ٹریڈنگ کے دوران کے ایس ای 100 انڈیکس 34 ہزار 500 پوائنٹس کی سطح کو عبور کر گیا،</p>
			<p>تاہم یہ سطح عارضی ثابت ہوئی اور غیر ملکی سرمائے کے انخلا کے بعد مقامی انسٹی ٹیوشز اور بروکریج ہاؤسز کی جانب سے فروخت کا دباؤ بڑھنے سے انڈیکس واپس 34 ہزار 400 پوائنٹس کی سطح پر آگیا ۔</p>
			<p>سرمایہ کاری کے حوالے سے انویسٹرز تذبذب کا شکار رہے اور انہوں نے جہاں بعض شعبوں میں سرمایہ کاری سے گریز کیا، وہیں منافع بخش حصص کو فروخت کر کے نقصان کو پورا کرنے سے بھی گریز نہیں کیا ،تاہم مستقبل کے سودو ں کی وجہ سے انڈیکس زیادہ نہیں گھٹا۔</p>
			<p>جمعہ کو کاروبار کے اختتام پر کے ایس ای 100 انڈیکس میں 27. 84 پوائنٹس کی کمی واقع ہوئی اور انڈیکس 34454. 59 پوائنٹس سے کم ہو کر 34426. 75 پوائنٹس ہو گیا۔</p>
			<p>کراچی سٹاک مارکیٹ میں جمعہ کو مجموعی طور پر 341 کمپنیوں کا کاروبار ہوا جس میں سے 166 کمپنیوں کے حصص کی قیمتوں میں اضافہ ، 153 میں کمی اور 22 کمپنیوں کے حصص کی قیمتوں میں استحکام رہا ۔</p>
			<p>کاروبار کے لحاظ سے ٹی آر جی پاک لمیٹڈ 3 کروڑ 72 لاکھ ،ڈیسکون آکس چیم 3 کروڑ 36 لاکھ ،کے الیکٹرک 2 کروڑ 88 لاکھ ،پیس پاک لمیٹڈ 2 کروڑ 59 لاکھ اور سوئی ناردرن گیس 2 کروڑ 14 لاکھ حصص کے سودوں سے سرفہرست رہے ۔</p>
			<p>قیمتوں میں اتار چڑھاؤ کے اعتبار سے فلپ مورس پاک کے بھاؤ میں 85. 90 روپے اور شیزان انٹر نیشنل میں 37. 30 روپے کا اضافہ ہوا جبکہ نیسلے پاک کے بھاؤ میں 290 روپے اوریونی لیور فوڈز کے بھاؤ میں 120 روپے کی کمی ریکارڈ کی گئی</p>
		</section>
	</body>
</document>
